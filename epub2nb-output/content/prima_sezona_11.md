---
title: ZAMŘÍŽOVANÝ     CHARLESTON
contentType: prose
---

<section>

Prima sezóna málem skončí:

_A měsíc, co se na ni smál,  
ulehl do kapradí.  
Na zlatý saxofon mi hrál  
charleston mládí…_

</section>

<section>

            _JOSEF KRÁTKÝ  
            Septima b_

</section>


<section>

Z orchestru jsem Kristýně, jak stála na kraji jeviště, viděl trochu pod sukně. Ale sukně byla krinolína, takže moc vidět nebylo. Jenom když se prudce otočila a zvon krinolíny se nebezpečně zhoupl k jedné straně, objevil se černý podvazek, který jí držel bílé punčochy nad kolínkama.

„Ach, Mistře Mozarte,“ říkala Kristýna, jako kdyby odříkávala hodně blbě naučené veršíky při češtině, „je-li to pravda, že jste pro mne zkomponoval nový menuet?“

Prý si ji pozvali z mýteckého gymplu k pohostinskému vystupování, protože je dobrá herečka. Tůdle. S mýtskými ochotníky prý hrála Julii v Romeovi, obrovský úspěch. Ale houby. Pozvali ji na naléhání pana profesora Dostála, protože to byl známý děvkař a líbila se mu. A protože Jarkovi Mokrému, který sepsal naši majálesovou revui _Jarní sluníčko_, moh pan profesor Dostál docela dobře dát kouli z matyky, protože Jarda Mokrý se z matyky nikdy nevyvinul dál než za počítání se zlomky, a i v té oblasti nebyl příliš vyvinutý. Takže si to Jarka Mokrý rozmyslel, neobsadit do hlavní role Kristýnu Nedoložilovou a obsadit místo ní Zuzanu Votickou, pro kterou to psal. Naštěstí Pán Bůh to tak nenechal a pan profesor Dostál onemocněl žloutenkou ten den, co Kristýna Nedoložilová přijela na první zkoušku, a dnes, den před premiérou, byl dosud žlutý, jedl krupičnou kaši a musel ležet v posteli.

„Je to pravda, komteso,“ pravil Rosťa, navlečený do příliš přiléhavých spodků. „Je to pravda… je to pravda…“

Zapomněl roli a Jarka Mokrý se rozčilil.

Ale že teda obsadili Kristýnu Nedoložilovou z Mýta, to chybu neudělali. Herectví její silná stránka sice nebyla, jinak ale všechno ostatní ano.

„Pitrmane, prosím tě, seš padlej na hlavu?“ rozčiloval se Jarka Mokrý. „Copak to je ňáká role? Nějakejch dvacet replik?“

„Na mě je to moc,“ řekl Rosťa.

„Nežvaň,“ pravil Jarka. „No tak: ‚Je to pravda, komteso. Zkomponoval jsem menuet, jaký ještě nikdo nikdy nezkomponoval.‘ No tak.“

„Je to pravda, komteso,“ řekl Rosťa. „Zkomponoval jsem menuet, jaký –“ podíval se na Kristýnu, ta přemáhala chichotání. „– jaký ještě nikde – ne: nikdy – nebo – nikde nikdo –“ beznadějně zmlknul a Jarka Mokrý se chytil za hlavu:

„To máš jedno, čeče! Nikdo nikdy nikde nebo nikde nikdy nikdo! Ňák to řekni, ale řekni to!“

„Nikde, nikdo nikdy,“ řekl Rosťa. „Takový menuet nezkomponoval nikdá – nikdo – nikde – nikdy –“

Fonda kývnul, spustili jsme menuet. Jarka Mokrý to chtěl sice vrátit, ale Kristýna Nedoložilová vykročila svými dobře nacvičenými kroky, zvon krinolíny se počal houpavě roztáčet po jevišti a Rosťa u spinetu zapomněl předstírat, že na něj hraje. Stejně neuměl.

Duli jsme menuet. Lexa nahoře krajkoval ozdobičky, Jenda Lenoch, kterého jsme si na tu revui půjčili místo Jindry, sázel bezvadné basy přímo pod Kristýniny pantoflíčky. Pak Fonda znova kývnul, uvízli jsme ve stop-timu, a bez bicích, v tichu se Benno synkopama prodral zezdola nahoru, Fonda kýv a počali jsme briskně vyšívat charleston.

Od spinetu přitančil Rosťa. To mu šlo líp než mluvení. Sekal nohama, kolena u sebe, přesně jak je to taneční mistr Toman naučil. Naučil je to bezvadně. Sekání nohama mělo efekt. Hloupé bylo, že Kristýně nebyly nohy pod krinolínou vidět „Stop! Stop! Stop!“ zařval Jarka Mokrý. „To je renonc!“

„Co?“ otázala se Kristýna.

„Nemá to fazónu, tancovat charleston v krinolíně,“ zabědoval Jarka „Nejsou ti vidět nohy! Hergot, to mě taky mohlo napadnout!“

„To je votrava,“ řekla Kristýna. Byla. Poněvadž to nebyly nohy, které by potřebovaly krinolínu.

„Nemohla by sis jí vykasat?“ navrhl Rosťa.

„Vona je v tom taková drátěná kostra. Dite,“ Kristýna se sehnula k lemu sukně a vytáhla růžový satén. Objevily se nohy v bílých punčochách, ale v drátěné kleci.

„No to je fór!“ zaradoval se Jarka. „To bude vono! Vytáhni to vejš!“ Kristýna odhalila nohy po kolínka.

„Eště vejš!“

„Tak počkej!“ řekla Kristýna

„Co co? Nebo pod tou sukní nic nemáš?“

„Promiň, teda,“ řekla Kristýna a urazila se. Pak ale vytáhla krinolínu ještě o maličko výš, takže se ukázaly černé podvazky s růžovými kvítky.

„A jedem!“ zvolal Jarka „Vod toho trumpetovýho sóla!“

Kristýna spustila sukně, Benno do úplného ticha zatroubil své škubavě synkopy, Brynych na bubínek odstopnul charleston a už přes jeviště sekal nohama Rosťa, v kostýmu Mozarta. A Krista zdvihla sukni a proti němu krásně švihala zamřížovanýma bílýma nožičkama, jen se mi míhaly před očima. Bylo to ohromné. Bylo to ono. Dul jsem charleston a obdivoval jsem ty dva, jak švihají nožičkama, před mříží i za ní.

Zaťukal jsem na dveře šatny holek s nadějí, že Zuzana je už odlíčená a Krista tam bude sama. Naděje se splnila.

„Dále,“ řekl Kristin hlas, to znamenalo, že už je taky ustrojená.

Byla. Do letních šatů s obrázky žlutých hrušek a právě si česala vlasy. Měla je krátké, skoro na kluka, a vedle na dřevěné hlavě seděla její stříbrná rokoková paruka.

„Ahoj,“ řekl jsem jen tak. „Děláš něco dnes večer?“

„Jedu domu. V sedum mi jede vlak.“

„Jo ty tu nezůstaneš přes noc?“

„Ne. Táta mi to nechce dovolit.“

„To máš ňákýho přísnýho tátu.“

„To bys koukal! Chodí mi na nádraží naproti.“

„Prosim tě! To je teda devatenáctý století.“

„Spíš vosumnáctý,“ pravila Kristýna trpce. „Dyž hraju s vochotníkama, chodí na každou zkoušku. Ačkoli nehraje.“

„Co tě tak hlídá?“

„Já nevim. Nevíš?“ zeptala se a upřela na mě zraky. Světle zelené, trošku do modra, takové holčičí oči z Lesního Mýta.

„Dobře dělá, že tě tak hlídá. Mejto je prej velká Sodoma“

„Kostelec je prej zas ta vůbec největší Gomora.“

„Mýťáci přeháněj,“ řekl jsem. „Tady sme úplně slušný Tady by tě i tvůj táta moh klidně pustit samotnou.“

„Tak nevim,“ povídala, „dyž tě tak poslouchám…“

„Teda ve dne, myslim. A po městě. Von tě ani ve dne nepouští?“

Zavrtěla hlavou.

„Věčinou ani ve dne.“

„No v Mejtě bych tě taky nepouštěl. Ale hele –“ řekl jsem a udělal jsem pauzu.

„Co hele?“

„Hele, teď tady tvůj táta neni. Poď se projít!“

„Po městě?“

„Spíš po lese. V lese je čistší vzduch.“

„Bane,“ řekla.

„Tady je to úplně bezpečný,“ řekl jsem. „Pytláci sou všichni v base.“

„Těch se nebojim.“

„Ne? Tak čeho?“

„Spíš študentů. Jak koho. Tebe třeba.“

„Mě?“

„No třeba tebe, například.“

„Mě nemusíš. Já ani nemám žádný svaly. Furt jen hraju na saxofon –“

„Dyť seš u horolezců!“

„To sem. Ale to nejde na svaly.“

„Ne? Tak na co?“

„To de na mozek, víš? Závrať. A stejně sem toho už nechal,“ zalhal jsem. „Takže se bát nemusíš.“

„Jo, ty mě zatáhneš někam do křovího a budeš protivnej!“

„Nezatáhnu, fakt. Pudem jenom po cestičkách, kam je vodevšad vidět. Penzisti tam hrajou na kládách mariáš –“

Kristýna byla z nějakých důvodů konečně spokojená s účesem, ačkoliv po pětiminutovém čechrání jsem na něm neviděl žádnou změnu. Otočila se ke mně svýma holčičíma očima a řekla:

„To ale bude dost votrava, ne?“

„No, taky můžem jít po cestičkách, kam neni tak moc vidět.“ A čekal jsem, naplněn velkým očekáváním.

Krista se podívala na hodinky.

„Půl šestý – to máme tak půl druhý hodiny…“

„Za tu dobu se dá vobejít Mravenečník,“ řekl jsem rychle.

„Přece nejdem na pochoďák,“ řekla „Někde si sednem na klády a napíšeš mi latinskej překlad, jo? Mám ho sebou. Na pozejtří.“

Její důvěra mě zahanbila. Byla naivní. Latinu jsem ovládal skoro tak dobře jako matyku, a z té mi hrozil reparát. Ale popadl jsem její odřenou aktovku a řekl jsem:

„Spolehni se. Na latinu sem kanón,“ a otevřel jsem Kristýně dveře.

V nich se objevil Jarka Mokrý.

„Abys tu nebyl,“ řekl. „Já věděl, kde tě hledat.“

„Seš asi jasnovidnej,“ řekl jsem.

„Koukni, je průser. Kühl to nechce pustit. Něco mu přelítlo přes nos a právě volal, že povolení ruší, pokavaď se mu nevysvětlí jedno místo v textu, kerý je prej dvojsmyslný a nesrozumitelný a obsahuje říši nepřátelský myšlenky. Chápeš ten průser.“

„Tak tam di a vysvětli mu to!“

„Já neumim německy, vole. A mimoto, tys to pro něj překládal.“

„Já nemám čas,“ řekl jsem. „A tys to napsal.“

„Jenže já tam žádný říši nepřátelský myšlenky nedal,“ řekl. „Ty musej pocházet vod tebe. Můj text je čistě jen samá sranda a říši nepřátelská je na tom jenom vaše muzika.“

„Tu von nepozastavil.“

„Ponivač ji eště neslyšel.“

„Sou to samý říšskoněmecký skladatelé. Jiří Patočka, Günter Fürwald,“ vypočítal jsem několik vymyšlených jmen, která jsme psali místo Ellington, Chick Webb, Hoagy Carmichael.

„No dobrý,“ řekl Jarka. „Fakt je, že von našel říši nepřátelský myšlenky v textu a ty můžou pocházet jedině vod tebe, krz tvuj blbej překlad.“

„Já akorát doslova přeložil ty blbosti, co tys je napsal.“

„Tak koukni. Do šesti tam na nás čeká. Pak s tim sekne a sme s revuí v prdeli. Promiň, Kristo.“

„Jen si posluž,“ pravila Krista. „Já už sem na kosteleckou Gomoru zvyklá. Ten tlustej trumpeťák –“

„Cože?“

„Nic nic. Tak já pudu. Tak ahoj.“

„Počkej, Kristýno!“ chytil jsem ji za ruku. Pohlédla na mě, pak na Jarku, Jarka pohlédl na ni, pak na mě, pak zas na ni a řekl:

„Nepočkej, Kristýno!“

„Ne?“

„Ne. Já sem tu režisér a v souboru vyžaduju naprostou kázeň.“

„Ale ne mimo čas zkoušek,“ pokusil jsem se zachránit, co se dalo. Nedalo se nic.

„Smiřickej,“ pravil Jarka vážně. „De vo vážnou věc. Dyž to Kühlovi nevysvětlíš, revue se nekoná. Všechno to bylo na hovno, a bůhví, jestli z toho Kühl neudělá nějakej eště větší průser. To musí jít stranou ňáký –“ pohlédl na Kristýnu.

„Latinský úkoly,“ pravila pokorně.

„Ňáký latinský úkoly. Jeden za všechny a všichni za jednoho.“

„Co dybys teda vzal ke Kühlovi všechny vostatní a mě nechal udělat ten latinskej úkol,“ pravil jsem vztekle a zoufale. Vždycky mi do všeho něco přišlo. „Dohromady mu ten překlad vysvětlej.“

„Nedělej blbý fóry,“ pravil Jarka.

„Fakt, to ne,“ pravila Kristýna.

Podíval jsem se na ni jako na zrádce, ale holčičí oči byly legračně vážné.

„Ach jo,“ vzdychl jsem. „Tak dem,“ a zdvihl jsem paži ze srandy jako k árijskému pozdravu a cvakl jsem podpatkama.

„Hajtla!“ pravila Kristýna a mile se zazubila. Na oltář majálesové revue kladla zřejmě svou potencionální kouli z latinského domácího úkolu. Stejně byla vedle, jestli si myslela, že já bych ji zachránil.

* * *

„_Na also,_“ pravil Herr Regierungskomissär Kühl velice nevlídně. „_Haben sie’s gelesen?_“[\[33\]](./resources/undefined)

Stál rozkročen ve vypucovaných holínkách a v uniformě SA vedle svého obrovitého stolu, vpravo od něho na stěně jeho Vůdce, vymalovaný realisticky a rovněž nevlídně. Já seděl na nízké židli pro návštěvy a v ruce jsem držel Jarkovo libreto, které jsem podle předpisů _für kulturelle Tätigkeit im Protektorat Böhmen und Mähren_[_\[34\]_](./resources/undefined) přeložil k schválení do němčiny, již jsem se naučil od pana učitele Katze. Schvalovací orgán byl pan regierungskommissär Kühl.

„Javól,“ řekl jsem.

„_Lesen sie’s laut!_“[\[35\]](./resources/undefined)

Sebral jsem libreto, a teda jsem četl. Byla to báseň od Vítězslava Nezvala, ale Jarka ji samozřejmě, pamětliv směrnic _für kulturelle Tätigkeit im Protektorat Böhmen und Mähren_, vydával za svou vlastní.

Jak jsem to četl nahlas, v duchu jsem uznával, že v mém překladu je báseň podivná, vzbuzující podezření z protiříšské nesrozumitelnosti.

Četl jsem, dosti monotónně:

_„In der Kanzlei dreifache Kapelle spielt, um zu tanzen. Ein Fuss aus Papier ist gefallt mit blauen Karpen. Die Forellen und die Bluten der Bäume tanzen fröhlich für Kraft durch Freude.“_

„_Na also?_“ otázal se absolutně nevlídně pan říšský komisař.

„Dobrá báseň to není,“ pravil jsem svou němčinou. „To ne. Ale Říši nepřátelské myšlenky, prosím, _ich weiss nicht, aber mir scheint es sind keine drin_[_\[36\]_](./resources/undefined)_._“

„_Keine, sagen sie? Keine?_“[\[37\]](./resources/undefined) Regierungskommissär Kühl se zhoupl v holinkách a udeřil dlaní na stůl. „A co je tohle? _Gefüllt mit blauen Karpen_[_\[38\]_](./resources/undefined)_?_“

„To je, prosím – taková metafora –“

„Víte, co je _Gefüllte Fisch?_“ zařval pan říšský komisař.

„Prosím, to –“ věděl jsem to dobře. Občas, když jsem přišel na hodinu k panu učiteli Katzovi moc brzo, ještě je dojídal. Dával mi pravidelně ochutnat a vždy týmiž slovy mě poučil: _Gefüllte Fisch, Daniel, das ist eine traditionelle Speisse der Osteuropäischen Juden. Sehr schmackhaft._[_\[39\]_](./resources/undefined)“

_Schmackhaft_ mi nepřipadaly, ale v momentální situaci to nepadalo na váhu. Říšský komisař Kühl byl přes ty rybičky na stopě sabotáži.

„_Gefüllte Fisch,_“ pravil panovačně, „je odporné židovské jídlo. Co má co dělat židovské jídlo v libretu, které mi předkládáte k schválení, a k tomu ve spojitosti s _Kraft durch Freude_[_\[40\]_](./resources/undefined)?“

Nojo. Chtěl jsem mu zatajit charleston, slovo anglické, použité v originále, tak jsem je blbě nahradil Radostí ze života. Nedomyslel jsem, jak překládám. Kühl mě probodával očima, dost malýma, ale pěkně pichlavýma. V duchu jsem si přeříkával české veršíky:

_V kanceláři trojnásobný jazzband k tanci hraje  
Papírová řeka plná modrých vlajek  
Kapříci pstruzi a květy stromů  
vesele tančí při charlestonu_

</section>

<section>

Co s tím?

„A co ta noha?“ otázal se temně Kühl.

„Jaká, prosím, noha?“

„Ta _papírová_ noha? Proč papírová?“

Hledal jsem zaraženě očima papírovou nohu ve svém překladu.

„Má to snad být _německá_ noha? A vy si myslíte, že je _papírová_?“

„Určitě ne, prosím. Kde jednou stane, tam víckrát tráva – totiž odtamtud se nehne, jak pravil – jak jsem to čet –“

„Vůdce to řekl,“ pravil výbušně Kühl. „A jak je tedy možné, že _papírová_? A proč je ta _papírová_ noha plná _Gefüllte Fisch_?“

Říšský komisař vládl docela dobrou asociační schopností. Nezval by z něho měl radost. My jsme momentálně neměli.

„Co je to za _symboly_? Nejsou snad, _meine tschechische Herren_[_\[41\]_](./resources/undefined), z _Talmudu_?“

„To určitě ne! Já _Talmud_ jakživ nečet.“

„Anebo ještě hůř,“ pravil pan říšský komisař velmi ponuře. „Není to náhodou _entartete Kunst_[_\[42\]_](./resources/undefined)?“

Proboha! Byl dokonce i sečtělý v brožurkách!

„Určitě ne,“ pravil jsem pevně.

„Ne? A co například toto:“ vyškubl mi libreto z ruky a s odporem zarecitoval: „… _die Bluten der Bäume tanzen fröhlich!_“ Spustil ruku se strojopisem a opět mě napíchl na špendlíky svých očiček.

„_Die Bluten_“ pravil. „_Blut_ se nevyskytuje v množném čísle. Ale nebylo to myšleno jako narážka na _Blut und Boden_[_\[43\]_](./resources/undefined)? Rafinovaná _česká_ narážka, _meine Herren_? _Eine Neuformulierung aus BLUT und BodEN? BLUTEN?_“

Kde se v něm sebrala ta lingvistika? Snad nečet Morgensterna? Toho jednou přitáhl z otcovy knihovny Benno, a ten ve svých básních měl takovéhle volovinky. Jarka vedle mě zasyčel:

„_Bitte!_“[\[44\]](./resources/undefined)

„_Was wollen sie?_“[\[45\]](./resources/undefined) utrhl se na něho pan říšský komisař.

„_Bitte,_“ pravil Jarka. „_Das ist einer Fehler_.“[\[46\]](./resources/undefined)

„_Einer Fehler, was?_“ pravil pan říšský komisař ironicky. „_EIN Fehler, mein Herr!_ Taky byste už mohli umět pořádně německy, aspoň vy, studenti! _Und was für ein Fehler soll das sein?_“[\[47\]](./resources/undefined)

„_Es soll Umlaut sein,_“[\[48\]](./resources/undefined) pravil Jarka. „_Blüte. Nicht Bluten._“

Mrkl jsem do textu a došly mi zdroje Kühlových asociací. Kühl podmračeně sledoval text.

„No dobrá. Tak tedy květy, ne krev. Ale pořád je tu ta papírová noha –“

A já uviděl druhou chybu.

„To má být _Fluss_! Ne _Fuss_!“ zvolal jsem. „To je překlep! Řeka! Ne noha!“

„Hm,“ pravil Kühl a byl velmi nespokojený. Pak počal protivným hlasem přednášet:

_„In der Kanzlei dreifache Kapelle spielt um zu tanzen.  
Ein Fluss aus Papier ist gefüllt mit blauen Karpen.  
Die Forellen und die Blüten tanzen  
fröhlich für Kraft durch Freude._

</section>

<section>

Je to teď bez chyb?“ otázal se.

„_Nein, bitte,_“ porovnával jsem jeho podání s českou předlohou. „V druhém verši je vynecháno, že papírová řeka je plná modrých vlajek. Takže _gefüllt_ se neváže na _Fische_, ale na modré vlajky.“

„Proč ale modré?“

„To – jen tak. Jako že je to radostná barva. Souvisí to s _Kraft durch_ –“

„A proč papírová řeka? Myslel jste tím snad německou administrativu _im Protektorat Böhmen und Mähren?_“

„Já –“ zoufale jsem přemýšlel. „Já to nenapsal. Myslels tou papírovou řekou,“ obrátil jsem se k Jarkovi, „německou administrativu?“

„Nemyslel!“ pravil Jarka.

„_Er hat nicht,_“ přeložil jsem to.

„A co tím tedy myslel?“

Jarka tomu rozuměl sám od sebe a řekl:

_„Das ist ein dichterischer Bild.“[\[49\]](./resources/undefined)_

„Tak ten _dichterischer Bild_“ pravil Kühl s lidožroutskou ironií, „změníte!“

„_Jawohl!_“ pravil Jarka.

„Taky, prosím,“ řekl jsem, „kapři se vztahují k tomu _tanzen fröhlich_. To je taky chyba. Takže v básni se vůbec v žádném případě nevyskytuje narážka na _Gefüllte Fisch_.“

Ukázalo se, že jsem byl příliš horlivý. Kühl zahulákal:

„Jestli kapři vesele tancují, _mein Herr_, pak zlehčujete Vůdcův program rekreace pro dělnickou třídu! Kapři a pstruzi tančí radostí ze života! Mají snad kapři a pstruzi být němečtí dělníci?“

Uvědomil jsem si, že nacionálně socialistická duše je naplněna mysticismem a všechno umí chápat v mnoha významech.

„To je taky chyba, prosím,“ řekl jsem. „Nevěděl jsem, jak to přeložit. Scházela mi slova.“

„Jaká slova?“

„V originále je název tance, který kapři a pstruzi tancují. Dalo by se to doslova přeložit jako _Karltanz_. Ale v Německu takový tanec neexistuje.“

„To je český tanec?“

„Ano, prosím.“

„Neexistuje, aby v Německu neexistoval tanec, který existuje v _protektoratu Böhmen and Mähren!_“

„Jistě existuje. Jenom já nevím, jak se jmenuje německy.“

„Umíte ho tančit?“ zeptal se pan říšský komisař.

„_Jawohl_.“

„Vy taky?“ obrátil se na Jarku. Jarka se podíval na mě a řekl rovněž:

„_Jawohl_.“

„Zatančete mi ho, a já vám řeknu, jak se jmenuje německy!“

Byli sme v loji. Přece mu nebudem předvádět charleston? To by hned poznal, že je to neárijské.

„Máme mu zatancovat ten tanec,“ řekl jsem polohlasem Jarkovi.

„Já mu rozuměl. Ale co mu zatancujem.“

„Něco. To je jedno,“ pak jsem dostal inspiraci. „Plácej se přitom do stehen.“

Pan říšský komisař se opřel zadnicí o stůl a založil ruce na prsou. Vstali jsme ze svých židliček, postavili jsme se čelem k sobě, chvíli jsme nevěděli, jak začít, a tak jsem najednou dupnul, plácl jsem se do stehen a takovými jako sloními poskoky jsem se otáčel kolem své osy. Jarka udělal totéž. Pořád jsme se přitom plácali do stehen, a když jsme se ocitli zas čelem k sobě, plácli jsme si jeden druhému do dlaní. Doufal jsem, že to vyhlíží dost lidově, a ne židonegersky.

„_Ländler__,_“[\[50\]](./resources/undefined) pravil pan říšský komisař úsečně. „Dejte tam _Ländler_, ale žádní kapři a pstruzi tam nesmí být!“

„Ano prosím. My to změníme.“

„Dejte tam _die Burschen und die Mädels_[_\[51\]_](./resources/undefined),“řekl pan říšský komisař. „A řeka nebude papírová, ale modrá, vlajky budou hnědé.“

Zdálo se mi, že se jednak poněkud upokojil, jednak také že se v něm probudila nějaká latentní tvořivost.

„_Jawohl_,“ řekl jsem, vytáhl jsem tužku a rychle jsem využíval jeho zlepšené nálady.

„Ta _dreifache Kapelle_,“ pravil poměrně dobrotivě, „to bude taky nějaká překladatelská bota. Nebo si pan básník myslel, že je originální. To není básnický obraz, ale nesmysl. Dejte tam _Streichkapelle_[_\[52\]_](./resources/undefined), nebo ještě líp _Blasskapelle_[_\[53\]_](./resources/undefined).“

Pilně jsem škrtal a nadepisoval. Dokonce mě to začalo bavit a prosadil jsem několik vlastních emendací. Jarka jen seděl a radši neříkal nic. Po čtvrthodině byl pan říšský komisař Kühl s básní spokojen. Znova pozdvihl libreto a hlasem ne už tak ponurým, spíš spokojeným, přednášel:

_„Im Walde eine Blasskapelle spielt zum Tanz.  
Der blaue Fluss spiegelt die braunen Fahnen.  
Burschen und Mädels unter den blühenden Bäumen  
fröhlich tanzen den volkstümlichen Ländler.“_

</section>

<section>

Vstal, hleděl spokojeně do libreta, skoro se usmíval. Probůh. Tak ona asi poezie má opravdu nějakou sílu, jak o ní vždycky básnil pan profesor Vondřichovský, který sice, pokud šlo o vědu, byl slabý, když Němci zavřeli univerzitu, byl teprve v třetím semestru, ale místo zkoušení radši přednášel básničky. Že jako i zatvrzelého člověka změní, prý už staří Řekové to věděli. Jak teda Nezvalovy charlestony zkatarzovaly pana Reichskommissäre Kühla bylo podivuhodné. Básničku sice zprznil, ale poměrně vynálezavě, a zapomněl přitom na povinnou říšskoněmeckou ponurost.

„_Jetzt ist es ganz hübsch_[_\[54\]_](./resources/undefined)_,_“ pochválil dílo, o němž netušil, že vzniklo zpracováním komunistického surrealisty, snad dokonce židomila. „V originále, doufám, je to v rýmech. Nerýmovaná poezie není poezie.“

„_Jawohl!_“ zvolali jsme oba a já skoro zadoufal, že pan říšský komisař si ještě dá tu práci a svoje blaskapely a mädls pod stromy v květu dá do rýmů. Jistě by to bylo pěkné. Ale nedal. Vzal místo toho razítko, dýchl na ně a přímo pod Jarkovo jméno na titulním listě libreta vlepil nádherného hákoše.

„_Genehmigt_[_\[55\]_](./resources/undefined),“ řekl, a pak to napsal pod hákoše.

Zcvakli jsme paty, zvolali jsme „_Auf Wiedersehen!_“, pan říšský komisař zvedl ruku stylem říšského kancléře, zlomenou v lokti a v zápěstí, a pravil dost ledabyle jako předtím Kristýna Nedoložilová:

„Hajtla!“

* * *

Druhý den jsem pro jistotu čekal na Kristýnu u poledního vlaku. Přijela v těch šatech s hruškama a oslovila mě dost napjatě:

„Jak to dopadlo? Budem hrát?“

„Jasan,“ řekl jsem. „Skoulel sem to s nim tak, že nám do toho kousek sám připsal.“

„To mi nepřipadá moc dobře skoulený.“

„Jenom kousíček A ne do tvý role.

„Do Rosťový?“

„Ten to zapomene. A všechny nás zavřou, jesli si to Kühl příde poslechnout.“

„Dáme do boudy nápovědu.“

„Jediný štěstí,“ pravila Krista. Šli jsme po Jiráskově třídě, z okna nad Pittermanovic pasáží koukal Rosťa, honem jsem Kristýnu vzal pod paží, abych mu dal najevo, že si má dát zajít chuť.

„Koukni,“ pravila Krista, „není to moc důvěrný?“

„Co?“

„Vedeš si mě jako dyby bůhvíco.“

„A proč ne?“

„No ponivač nic.“

„A nechtěla bys něco?“

„Co?“

„No bůhvíco.“

„To sotva,“ Krista vyprostila ruku z mého podpaží. „Prej seš tady dost proslulej.“

„Myslíš přes latinu?“

„Přes tu taky. Prej dostáváš každej den kouli ze slovíček, a já husa sem chtěla pomoct s překladem.“

Někde se o mně bohužel poučila. Na druhé straně to bylo dobré znamení. Zřejmě jsem ji zajímal.

„Na překlad sem dobrej. Jedině že si nepamatuju slovíčka. Ale vod čeho je slovník?“

„Mně ho stejně včera udělal ve vlaku jeden oktáván z Dobrušky.“

„Jo? To bych to chtěl vidět. To bude pěkně zprasený!“

„Náhodou von de po maturitě na kněze. Takže se latinu hodně učí.“

„Pěknej kněz! Kvintánkám dělat úkoly!“

„Proč by nemoh?“

„Kněz by neměl.“

„Ty seš ňákej!“ řekla Krista. „A stejně de na kněze jen proto, aby ho nevzali do rajchu!“ Chvíli jsme šli mlčky. Na rohu u spořitelny hodila Krista vnadidlo do májového odpoledne:

„Na zejtřek nám dali domácí sloh z češtiny. Řeka a život. Srovnání.“

Bystře jsem na ni pohlédl. Holčičíma očima si se zájmem prohlížela nezajímavou budovu spořitelny.

„Na češtinu sem vůbec nejlepší. Lepší než na matyku, dokonce.“

Tak jsme se smluvili, že po generálce půjdem do lesa a na pasece u chaloupky jí to napíšu. Řeka a život. Srovnání.

* * *

Zrovna jsme swingovali finále, Kristýna, Rosťa, Zuzka a všichni ostatní se zkusmo děkovali na rampě, když jsem si všiml, že přes zábradlí orchestru se naklání důstojný pán Meloun a upřeně zírá na mě. Byl zrovna nade mnou, vypadal trochu jako měsíc, hlavu jako podle kružítka, na ní řídké šedivé strniště a přesně ve středu nos jako knoflík. V Městském divadle, s dekoltovanou Kristou na jevišti, vypadal nevhodně.

Dohráli jsme a ještě do závěrečné činele jsem slyšel hlasitý šepot velebného pána:

„Smiřický!“

Pohlédl jsem vzhůru. Chtěl jsem říct: „Pochválen pán Ježíš Kristus!“, jak to na nás mírně vyžadoval, ale ve stánku těchto múz, co tancovaly podle Bennovy surové trumpety, se mi nezdálo, že by tady mohl být pochválen.

„Dobrý den, důstojný pane,“ řekl jsem.

„Smiřický,“ pravil. „Mohl byste na okamžik?“

Mrkl jsem po Kristě. Než ze sebe sundá tu klec a tu paruku a smeje tu šminku, okamžik to potrvá.

„Prosim, velebný pane.“

„Kdybyste mohl vedle na faru,“ řekl. „Je to – víte – taková trochu choulostivá záležitost. Aby nás někdo nepřeslechnul.“

„Ale – já můžu vopravdu jen na chvilku. Máme tu premiéru…“

„Jste moc hodný, že jste tak ochotný,“ pravil důstojný pán mazaně. „Potřeboval bych jenom něco poradit. Pojďme.“

Tak jsme šli. Fara stála hned vedle divadla, za tři minuty jsme už seděli v kanceláři farního úřadu. Za tu dobu došla Krista tak do šatny. V kanceláři byl hrozný brajgl. Velehory knih, většinou malých a černých, všechny v závějích prachu. Mezi knihama sošky a růžence a svaté obrázky. Na stěnách asi padesát různých křížů, jak se tam asi nahromadily za tu dobu, co faru postavili, a to bylo někdy na začátku osmnáctého století. Postavili ji hradečtí jezuiti. Ti tu už dávno nebyli. Ani pan děkan Jezdec. Ani pan kaplan Blahník. Byl tu už jenom důstojný pán Meloun.

Sundal ze židle asi sto padesát modlitebních knížek, asi dvacet mu jich upadlo na zem, ty, co nespadly, přidal na hromadu jiných modlitebních knížek na nějakém kusu nábytku, který se pod tou hromadou nedal rozeznat.

„Posaďte se, Smiřický.“

Posadil jsem se, proti mně na stěně visely staré dřevěné hodiny s mosazným ciferníkem v podobě sluncete. Odhadl jsem, že mám asi deset minut čas, než Krista vyleze z klece. Důstojný pán Meloun usedl přímo pod ty hodiny, ciferník byl úplně stejně veliký jako jeho tvář a taky podle kružítka. Důstojný pán sepjal ruce:

„Vy znáte, Smiřický, pana Antonína Kratochvíla?“

„Toho stavaře?“

„Ano. Je zednickým mistrem. A znáte také slečnu Dagmar Sommernitzovou?“

Přikývl jsem a začal jsem tušit zase nějakou komplikaci. Proč jí říká slečna, když zrovna on přece musí vědět, že se vzali. Tonda Kratochvíl je bigotní katolík, určitě se brali v kostele. I když s tim třeba nenaděli moc slávy.

„Ona, víte,“ začal velebný pán rozpačitě, „je křesťanka. Sám jsem jí udělil svátost křtu svatého, v devětatřicátém roce. Ale ona je také, víte, jak tomu Němci říkají, nearijského původu –“

„Já vim,“ řekl jsem a vidina slohu u chaloupky začala rychle vyblédat. To jsem věděl, že zas bude nějaká komplikace. Ještě jsem nevěděl jaká.

„Chtěli s panem Kratochvílem vstoupit v sňatek manželský, jenomže světské úřady to nyní nepovolují. Protože slečna je – toho nearijského původu,“ pravil, zdálo se mi že skoro štítivě. „Ale církev svatá, Smiřický, nepraví nic o tom – původu,“ pravil ještě štítivěji. „Tak jsem je oddal.“

„To je vod vás moc hezký, důstojný pane.“

„Ovšem, Smiřický,“ zaváhal a upřel na mě oči, jako z těch obrázků na skle. Svatý Florián a tak. „Ovšem, najdou se zlí lidé. Někdo na to upozornil.“

„Jeje!“

„Ale zase se také najdou dobří lidé,“ řekl rychle, „a někdo upozornil mě,“ řekl, a určitě to nemyslel jako nějakou hru se slovy, „že zítra ráno přijede na faru někdo z – toho, jakpak oni tomu říkají? Ge – ge –“

„Gestapo?“ navrhl jsem, obešla mě trochu hrůza. Vidina Kristina slohu se jaksi vytratila do nezajímavosti.

„Tak. Gestapo,“ pravil velebný pán. „A ono… víte, já ten sňatek musel zapsat do matriky před to dátum, kdy to Němci zakázali. Rozumíte tomu? _Před_ to dátum.“

Přikývl jsem. Mrazivý fakt, na který jsem většinu času nemyslel, protože neárijského původu jsem nebyl, že žijeme v _Protektoratu Böhmen und Mähren_, mě zašimral ve vědomí.

„A ono se mi to moc nepovedlo,“ řekl velebný pán. „Musel jsem to vyradýrovat. Krátce a dobře… snad bude lepší, když se na to podíváte.“

Vstal, z desky stolu přede mnou odnesl asi veletucet svatých obrázků, čtyři kříže a padesát osm knížek a přinesl velikou matriku v tvrdých deskách. Otevřel ji a tlustý prst položil na nějaké místo.

Teda, pěkně zmrvené místo.

Přes dva řádky, které vyradýroval tak důkladně, že pod nima prosvítal následující list, napsal, a všechno se mu na tom vyradýrovaném papíru trošku rozpilo: _Pan Antonín Kratochvíl, zednický mistr, a slečna Dagmar Marie Sommernitzová, v domácnosti, oba z Kostelce_. A datum. Dátum teda, jak říkal.

Vzdychl jsem nad tou spouští.

„Co s tím?“

Velebný pán Meloun na mně spočinul mírňoučkým zrakem. Ani jsem nevěděl, že Sommernitzová se jmenuje taky Marie. To asi ten křest svatý. Velebný pán mírňoučce řekl:

„Myslel jsem, že vy byste možná věděl, jestli není nějaká chemická látka, kterou by se to dalo – na pana profesora Vlka se nechci obracet, víte. Ne že bych mu nedůvěřoval, to chraň Bůh! Ale on je takový bázlivý člověk, nechtěl bych ho uvádět do – není nějaká taková chemická látka…?“

„Na tohle? To pochybuju. Nevím. Já nejsem na chemii zrovna moc dobrý… ale třeba bych skočil pro Rosťu Pittermana. Ten je na chemii kan – moc dobrý. Je to můj moc dobrý kamarád a z chemky má jedničku.“

Velebný pán zapochyboval.

„Myslíte, že Pitterman… a nebude se on…“

„Ten se bát nebude,“ řekl jsem. „To spíš nevim, jestli vo něčem bude vědět. Ale měli bysme to zkusit.“

„Nerad bych někomu dělal nepříjemnosti,“ řekl velebný pán. „Ale když myslíte, že Pitterman se nebude bát –“

„Nebude!“

* * *

Bude mít vztek, teda, pomyslel jsem si, když jsem Rosťu našel místo sebe u Kristy v šatně. Právě byli na odchodu a Krista mi hned ohlásila, že ten sloh jí napíše Rosťa. Přes vážnost situace jsem se tomu musel pohrdlivě zasmát. Protože Rosťovi jsem slohy psal já. Výměnou za tasany z matyky. Rosťa poněkud zrudnul a já řek:

„Na chvilku promiň, Rosťo,“ vystrčil jsem ho ze šatny a Kristýnu jsem strčil dovnitř. Vzpouzela se. Řekl jsem:

„Hele, Kristýno, tohle neni ale legrace. De vo život. Fakt.“

Bledé holčičí oči se na mě vykulily a hned mi uvěřila. Asi jsem měl něco v hlase, o čem jsem sám nevěděl.

„To furt ten průšvih včera? S Kühlem?“

Chtěl jsem jí říct podle pravdy, o co jde, ale zarazil jsem se. Byla to ženská, a podle všech pravidel, možná pitomých… ale sichr je sichr.

„Jo,“ přikývl jsem. „Nemůžu ti zatim nic víc říct, ale sme v tom, Rosťa musí se mnou.“

„Rozumím!“ Kristýna mi položila ruku na paži. Vzal jsem ji za ni a ona mi ji stiskla.

„Pa,“ řekl jsem. „Uvidíme se večer,“ a dodal jsem: „Doufám.“

Tentokrát neřekla Hajtla! Koukala za mnou bleďoučkýma holčenčíma očima, tentokrát vlastně vážnýma.

* * *

„Na to žádná chemikálie neni,“ pravil Rosťa. „Neměl ste to gumovat. Měl ste na to vzít Zmizík, a pak to napsat přes to. Jenže to je stejně taky vidět. Já teda nevim, co s tim.“

Zírali jsme na tu spoušť a mně napadlo, že po panu kaplanovi Blahníkovi a po panu děkanovi Jezdcovi kostelecká fara definitivně osiří.

„Snad bych mohl tuhle matriku schovat ve sklepě,“ řekl důstojný pán Meloun, „nebo někde… snad by se našel dobrý člověk, který by si ji vzal k sobě…“

Mlčeli jsme, dřevěné hodiny nad hlavou velebného pána kostlivě tikaly.

„To by nebylo nic platný,“ řekl Rosťa. „Jak byste jim to vysvětlil?“

„To máte pravdu.“

Rosťa listoval matrikou, díval jsem se mu přes rameno. Začínala v roce 1923 a byla ze tří čtvrtin popsaná. Inkousty, vždycky tak po deseti dvaceti stránkách, měnily odstín, jak důstojní pánové vypsali lahvičku. Taky písma byla různá.

Hodiny pořád kostlivě tikaly, za oknem byl jasný den, skláněla se do něho větev šeříku.

„Jedině že bysme to celý přepsali,“ řekl Rosťa. „Inkousty by se namíchat daly, aby měly různý vodstíny. Voni to snad na chemickej rozbor dávat nebudou… a dyž to bude pro voko vypadat věrojatně.“

„To bychom ale museli do zítřka do rána,“ řekl důstojný pán. „On ten člověk přijde ráno.“

Rosťa se na něj podíval, pak na matriku.

„Taky je to různým písmem. To jedině že bysme se střídali – tak bysme to třeba stihli –“

Důstojný pán Meloun rozpačitě pohlédl na mě, Rosťa na něho, já na oba dva.

„Já bych do večera namíchal ty inkousty,“ pravil Rosťa, „a po premiéře bysme se přišli –“

Dřevěné hodiny zachrčely, snad to mělo být bití nebo co, půl páté. Absurdně mi napadlo, že Krista po představení vlak v deset nechytí a bude muset jet až půlnočním, to jsou dvě hodiny, její táta chytil housera, takže na představení nebude, maminku nemá, trošičku se ve mně pozdvihl bezmocný vztek, ale trvalo to jenom chvilku.

„Já jsem pro,“ řekl jsem hrdinně.

„Když byste byli tak hodní,“ pravil důstojný pán. „Já bych zatím připravil čistou matriku – zásoba je z roku devatenáct set dvanáct, takže nebude vypadat jako nová –“

„Tak sme dohodnutý,“ řekl Rosťa. „Jo?“

„Jo.“

„Pán Bůh vám to zaplať, chlapci,“ řekl důstojný pán Meloun.

Vypadli jsme z fary a místo psát sloh šli jsme pančovat inkousty.

* * *

Večer jsme se trochu zpozdili. Na chodbě stála Krista, už za rokokovou dámu, v plném napudrování, holčenčí oči značně zvětšené děsivými ráfky.

„Tak co, Danny?“

Visela na mě těma očima; pan Macháně, maskér, věřil, že ty ráfky z hlediště není vidět.

„Dobrý.“ Viděl jsem, že má vážně strach. Jestli o osud revue, nebo o můj, nebylo jasné. „Nemusíš se bát.“

„Já sem se bála. A – můžeš mi říct, vo co šlo?“

„Radši ne. Víš, nezlob se, ale čim míň lidí –“

Horlivě přikývla vysokou parukou.

„Jasně. Dyby někoho vzalo gestapo a von nebude nic vědět, tak nemůže nic říct.“

Koukal jsem na ni, to rokoko jí slušelo, její herectví dnes nikomu vadit nebude. Obzvlášť až zatančí ten zadrátovaný charleston. Řekla: „Nic mi rači neříkej. Ale, Danny –“

„Jo,“ hlesnul jsem, s náhlým děsným podezřezním. Hned se mi potvrdilo.

„Danny – tak fakt je všechno úplně v suchu?“

„No je.“

„Heleď – mně jede vlak až vo půlnoci… tak jesli chceš, můžem se jít projít… do lesa…“

Do lesa! Páni. Chce mě odměnit za hrdinství, jež jsem prokázal, hlavně lhanim! A v noci. A s Kristýnou!

„A sloh psát nebudem,“ dodala ta rokoková dáma. „Stejně by na něj v lese nebylo vidět.“

Sloh psát nebudem, pomyslel jsem si trpce. Sloh teda ne. Já vůl! Proč jsem jí řikal, že je všechno v suchu? Ale důstojný pán Meloun vždycky tvrdil, že lež se nevyplácí.

* * *

Kristýna, noční rande slíbené od patrně zřejmě hrdiny odboje, hrála ve velké formě. Nejenom pukrlata, titěrné krůčky a úklony hlavinkou a prostná s kávovým hrnkem v růžovém saténu. To jí šlo vždycky. Ale dokonce i když odříkávala Jarkovy dost prkenné věty, taková ta intonace Ve stínu lípy se jí vytratila z hlásku, který normálně mluvil východočeským nářečím, a znělo to jako trošku otrocký překlad, ale z výborné němčiny. A přede mnou přímo rozkvétala, v makovičce asi taky ty myšlenky, co bude mezi desátou a půlnocí v lese, jenomže ve mně ty myšlenky byly v minulém čase podmiňovacím nebo jakém, prostě co by mohlo být, kdyby, jenže nebude.

A měl jsem v podstatě vztek. Sólo ve _Sweet Lorraine_, kterou jsme panu říšskému komisaři prezentovali v programu jako _Volání divokých husí_, jsem zahrál tak, že to znělo spíš jako řvaní nakrknutých krocanů, a rouhal jsem se Bohu. Takový pastě! A lež se nevyplácí. Jenomže tohle je lež, které velebný pán Meloun říká přece _pia fraus_. Ta by se přeci měla vyplatit. Ó sakra! klel jsem. Proč jsem jí to neřek na rovinu! Třeba by se byla našla jiná šance. Třeba její krutý táta dostane zase housera. Ale nemoh jsem v tom nechat velebného pána samotného. To nešlo. Psal asi takovým tempem jako moje babička, a té bylo devadesát a psala dosud švabachem. A Rosťa by to do rána sám nestih. Ó sakra!

Na jevišti předváděla čtverylku baletní škola Jitky Skalické, nohaté holky z primy a ze sekundy, a mě napadlo, jestli to není opět jeden z božích trestů. Furt mě trestáš, oslovil jsem Ho v duchu. A ještěs mě nikdy neodměnil! Nikdy, skoro. Takové úsilí jsem vyvinul! Jedenadvacet holek, jedna dokonce zdvojená! Taková práce! A výsledek? No, mám dvacet dvě kamarádky. Nějaký to líbání, nějaký to vochlování, a nic. Copak takový trest sám o sobě nestačí?

Na jeviště vešla Krista ve své drátěné krinolíně a s ní Rosťa, přistrojený za Mozarta. Vedli tu konverzaci, samé-li, pak-li, víte-li, Rosťa toho polovinu zapomněl, takže jeho repliky byly slyšet dvojmo, jednou přesně z budky, jednou od něj, v přibližném napodobení. A mně svitlo. Je to přece jednoduchá věc. Řeknu někomu z kapely, aby za mě zaskočil. Ne u Kristy, přirozeně. Při tom písařském melouchu. Rozhlédl jsem se. Fonda hrál právě menuet, který sice byl od Mozarta, ale když jsme _I’ve got a Guy_ přisuzovali mýtickému Jiřímu Patočkovi, a dokonce jako _Mám, chlapce, mám_, proč by Rosťa v roli Mozarta nemohl prohlásit, že složil klavírní skladbu _Komtesiny střevíčky na skleněné tůni_, což byl název, který si vymyslel Čóča Rot, nejlepší znalec surrealismu na kosteleckém gymplu. Rozhlédl jsem se po kapele. Fondu jsem vyloučil. Jednak na jedno oko neviděl, přišel o ně v primě při hokeji, jednak byl na gymplu proslulý rukopisem, který nedovedl přečíst ani pan profesor Krouský, učitel těsnopisu. Vedle mě si Lexa navlhčovat v hubě plátek od klarinetu, ale toho jsem taky hned vynechal, ten měl zašitého fotra. Jeho fotr byl před válkou poslanec za národní socialisty, a ty měli Němci obzvlášť v žaludku, kvůli prezidentu Benešovi. Benno samozřejmě rovněž vypad z konkurence. Byl napůl žid, takže toho měl před říšskými zákony na svědomí už dost. Mimoto byl prakticky ženatý s Helenou a ženaté zatahovat do nějakých spiknutí, to je moc velká zodpovědnost.

Fonda kývl kudrnatou hlavou a nasadili jsme k nějakým doprovodným náladičkám z Fondova pera. Benno držel v ruce, spolu s trumpetou, krajíc chleba namazaný chemickým medem. Z toho důvodu vypadl taky Venca Štern, který je doopravdy ženatý, musel, a už má fakana. Jarku Lenocha na basu jsme si jenom vypůjčili, místo Jindry, jenž se proto z trucu na revui ani nepřišel podívat. Jindra hrál na basu s přibližností tak tři čtvrtě tónu a tři čtvrtě taktu, takže do revue jsme ho pustit nemohli. Jarka Lenoch byl kanón, profík, hrál s kapelou Vládního vojska v Hradci a teď nám tu dodával báječnou kostru z plných a drnčivých basů, taková melodická kanonáda. Jenže do kapely vlastně nepatřil. Vlastně jsem ho neznal. Jistě to byl fajn chlap, jeho táta byl švec, známý ochmelka, najímali si ho na funusy, aby nad čerstým rovem hrál _Zelení hájové_ na baskřídlovku. Hrál to tak, že obyčejně rozbrečel i funebráky. Z ochlastů jsou skoro vždycky dobří muzikanti. Jarka to měl po něm, obojí, jenomže vyšel ze druhé měšťanky, bůhví jak mu jde psaní od ruky. Bůhví jestli umí měkké a tvrdé i. Asi ne. Tak ten byl taky mimo soutěž. Harýk? Pletl na kytaře krásný drátěný menuet, předehru k poslednímu menuetu téhle scény, tomu, co jsme ho krásně prasili do charlestonu. Ale jak jsem přes vlnovku tenora mrk za kulisy, stála tam Lucie, jedna z rokokových dam v baletních střevíčkách, připravená na další výstup. Nojo. Taky ženáč. Tihle dokonce už od sekundy. A Pán Bůh je nepotrestá! Ačkoliv pan doktor Šmíd při zdravotní prohlídce žactva v tercii náhodou zjistil, že Lucie už není panna. To jsem věděl tutově. Od Honzy Šmída, který to slyšel, když to jeho otec telefonicky oznamoval Luciinu otci. Luciin tatínek musel mít asi radost. Jenže co se dá dělat se ztraceným panenstvím. Nic. A Lucii teda Pán Bůh nepotrestá! Ani Harýka, který ji o to panenství evidentně připravil, asi už v sekundě. Divná spravedlnost.

Kristýna na jevišti, s intonací snad jako francouzskou, asi tak z třetí lekce, pravila: „Ach, maestro Mozarte, je-li to pravda, prý-li jste pro mne zkomponoval nový menuet?“ Nastalo mlčení, do toho hlasitě hrbatá Vaníčková z nápovědní budky, vůbec bez intonace: „Je to pravda, komteso, zkomponoval jsem menuet –“ a nato Rosťa jako princ z pimprlového divadla, a jak měl trému, východočeštinou: „Je to prauda, komteso, zkomponoval sem menuet, jaký ještě – ještě –“ „Nikdonikdynikde,“ Vaníčková –

Brynych? Koukl jsem na jeho zelenou myší tvář s pihama kolem nosu, na vlasy jako polité pivem. Měřil metr padesát pět, místo prsou měl umyvadlo, hotový Chick Webb, jenže teda ne černý, ale chlorofylový. Třebaže byl už v sextě, po dvojím rupnutí, ještě se ani jednou neoholil, protože nemusel. Utahoval šrouby na malém bubínku a bylo vidět, že je to pro něj asi taková námaha, jako kdybych já měl zaskočit za Breitbarta, co jezdil po středních školách a živil se ohýbáním kolejnic. Pak ale Brynych zavirbloval, tichounce pianissimo, zaduli jsme menuet až ke stop time. Permanentně osvobozený od tělocviku, ale ne jako já v tercii, když jsem na pana doktora Šmída sehrál habaďůru s nějakým práškem, který mi dal Čóča Rot výměnou za skoro nepoškozený výtisk _Ženy v množném čísle_, a co jsem po něm dostal skoro autentické astma. Brynych byl doopravdy marod. Máti říkala, že ho stačí ofouknout – stop time, Benno surově cukavým tónem se prodral zezdola nahoru, spustili jsme charleston. Jestli tohle teda pan říšský komisař Kühl bude považovat za ländler, to teda nevím. Takže Brynycha jsem si taky nemoh vzít na svědomí.

Z Rosti spadla tréma, roli už měl prakticky odříkanou a právě tančil od spinetu k rokokové dámě a mrskal nohama. Takže jak to vypadá, pomyslel jsem si trpce, je to na mně. Náhradníka, jak to vypadá, neseženu. Taková nespravedlnost! Ale ty víš, Pane Bože, že se tě bojím, a tak to využíváš! Ty víš, že to ze zbabělství udělám, aby sis na mě nevymyslel nějakou ještě nepěknější kruťárnu.

Rokoková dáma nadzvihla sukně a bílé nožičky zasvitly za černou mříží, začla sebou švihat do rytmu charlestonu, stejně hbitě jako maestro Mozart, ale na pohled to bylo ještě hezčí. Tadlata – tadlata – tádlatatata odsekávali jsme ten kostelecký charleston do chicagského dixielandu. Kristýna Nedoložilová a Wolfgang Amadeus se odpichovali od země, anebo se jí snad ani nedotýkali, já blbec, proč mě nenapadlo jí říct, že to ještě není v suchu, že ještě musím jít po představení páchat další hrdinské činy, takže do lesa nemůžu, ani kdyby šlo opravdu jen o ten sloh. A navíc by to byla pravda, ne lež, i když jen _pia fraus_. Že bych jí to ještě řek? To už by mi asi nevěřila. To by si myslela, že třeba některá z těch dvaadvaceti, jestli se natolik informovala, no asi ano, když se holka informuje, tak je obyčejně dokonale informovaná, nojo, já blb.

Nojo. Pozdě bycha a tak dále. Bílé nožičky tančily na kraji rampy, zrovna nade mnou, viděl jsem i černé podvazky s rudýma růžičkama, dokonce jsem na zlomek vteřiny zahlédl i něco něžně bleděmodrého, ale moh jsem se jít klouzat. _Fraus_ nebo nefraus, byla to lež, a nebyla nutná, protože jsem jí moh nalít čistého vína, aspoň částečně čistého. Zmocnil se mě trpký žal a žalostný vztek, Krista odtancovala do středu jeviště, podvazky zmizely, bylo vidět zase jen hezké holčenčí nožičky za drátěnou mříží, dul jsem strašlivě do tenora, až jsem udělal slavíka a Fonda se po mně nespokojeně ohlédl, a byl jsem v loji, zase já, nojo, nedalo se nic dělat. Snad aspoň všechny ty tresty budou mít na mě aspoň nějaký umravňující účinek. Zatím jsem byl ale spíš plný vůle k hříšnosti, Krista byla můj dvaadvacátý pokus, druhý přespolní, vlastně třiadvacátý, počítaje v to obě ty holky Weberovic z Lince.

* * *

Dřevěné hodiny se sluncetem odchrchlávaly každou čtvrthodinu, mně připadalo, že každých pět minut. Psychologický klam. A my s Rosťou drásali a drásali a drásali, na podlaze ležela už hromádka rozskřípaných per a do chrchlání těch pitomých švarcvaldek mírňoučce diktoval hlas velebného pána Melouna: _Pan Alois Čepelka, úředník, a slečna Eliška Kudelková, učitelka, oba z Kostelce. Patnáctého září tisíc devět set třicet sedm_. Střídali jsme se s Rosťou vždycky tam, kde se v originále vystřídaly rukopisy. Naštěstí tam byly jen dva, pana děkana Jezdce, kterého Němci zašili, protože v kavárně U Beránka vyprávěl anekdotu o říšském maršálovi, a pana kaplana Blahníka, v jehož kázání na sv. Václava zjistil pan říšský komisař říši nepřátelské myšlenky. Skutečně tam taky byly. Ne jako v Jarkově revui. Lukič, udavač, si je při tom kázání zapsal a pár jich přidal z pilnosti. Takže byl teď na faře jenom velebný pán Meloun sám, aspoň nebudou žádní další zasvěcenci, a mírňoučkým hlasem diktoval: _Pan Rudolf Mrkvička, mistr tesařský z Kostelce, a slečna Anna Machová, tovární dělnice z Provodova. Desátého února tisíc devět set třicet osm_. Pan kaplan Blahník se střídal s panem děkanem úplně pravidelně, snad měli měsíční šichty nebo co, jeden měsíc pan kaplan svatby a pan děkan křtiny, pak si to čenžli, _Pan Jindřich Lederer, obchodník, a slečna Růžena Skočdopolová, v domácnosti, oba z Kostelce_, psal jsem, to byl taky tak zvaný neárijec, Jindra Lederer, a Růžena Skočdopolová, no teda v domácnosti, no. Nojo, ale prostitutka nemoh pan kaplan Blahník do matriky napsat. Jindru jeho táta prý tehda vydědil a mojžíšsky proklel, jenže když uviděl Růženu, tak mu kletba zvadla na rtech, a pak se říkal takový fór, že Jindra by nad svým krámem s textiliema neměl mít nápis _Jindřich Lederer & spol._, ale _Jindřich Lederer & otec_. Teď ovšem Růžena v domácnosti skutečně byla, a jak to vypadalo, ta mezaliance se nakonec Jindrovi vyplatí, i když chudákovi otci asi nepomůže. Růžena, aspoň se říkalo, je vzorná manželka, jako prý, jak se říká, provdané prostitutky bývají. V tom smyslu aspoň, že to vypadalo, že to „v dobrém i zlém“ myslí vážně, protože Jindra už obchod s textiliema neměl, ale Růženu měl pořád. V jiném smyslu to ovšem bylo horší. Měli zatím dvě děti, jedno zrzavé a jedno blond, ačkoliv oba byli tmavě brunet. Otec, otec Jindry myslím, byl zrzavý, ale kdo byl ten blonďák, to se nevědělo ani v Kostelci.

Hodiny zachrchlaly půl páté, Krista už dávno spí, musela být teda nakrknutá. Kdo ji asi doprovodil do toho lesa? Asi Lexa. To byl stejný přeborník jako já, jedině že patrně úspěšnější. Možná že kdyby příští týden pan doktor Šmíd udělal zdravotní prohlídku žactva mýtského reálného gymnázia, bylo by s Kristou zle. Ó Bože! Ó sakra!

Rosťa mě vystřídal, sedl jsem si k malému escritoiru, kde ve výklenku vydlabaném v modlitebních knížkách a různých devocionáliích stála jedna prázdná a jedna do poloviny vypitá flaška s vinětou _Mešní víno Ia jakost_, které pro nás velebný pán otevřel, pro posílení, řekl. Měl jsem z toho mešňáku už v hlavě. Další hřích. Smilstvo, lež, nestřídmost. Pak se nemůžu divit, že mi nic nevychází. Jestli šel s Kristou do lesa Lexa, tak to je určitě po panenství. V noci úplně na beton, ve dne by byla možnost, že by se Krista ubránila. Totiž kdyby se vůbec chtěla ubránit. Podle jejích řečí to na velké odhodlání k obraně nevypadalo. A já vůl, místo takového aspoň příjemného hříchu se tady ožírám. A to víno není žádná Ia kvalita. Ta kocovina zítra ráno!

Rosťa ulomil peru nožičku, šel jsem ho vystřídat. _Pan por. Otakar Hejna z Prahy, důstojník, a slečna MUC. Ludmila Vavrušková, studující medicíny, z Kostelce. Dvacátého září tisíc devět set třicet osm_. Taky jedna svatba narychlo. Jenomže ne jako Venca Štern, že musel. Lída zbouchnutá nebyla, a dodnes není. To bylo kvůli mobilizaci. A sotva je demobilizovali, pan poručík Otakar Hejna zdrh do Francie, Lída měla jet za ním, ale při nějakých praktikách se řízla do prstu nebo co, dostala otravu nebo co, prostě ležela s tím asi devět měsíců ve špitále a zatím nás vzali pod ochranu Němci a pan poručík Otakar Hejna zatím v Africe zahynul při výcviku na nějakých letadlech, na která nebyl zvyklý. Tomu říkám pech. Nebýt ani aspoň vdovou po hrdinovi. Při výcviku. Pak navíc zavřeli univerzitu, a Lída teď dělala ošetřovatelku. S nikým nechodila. Bůhví. Třeba tomu nevěří, třeba si myslí, že to pan poručík Hejna nechal tak rozhlásit, aby kvůli němu Lídu nešikanovali. Bůhví. Ten ví všechno, ten despota.

Rosťa se posiloval vínem a polovičníma očima čuměl na nějaký obraz, kde z nějakého mučedníka stahovali kůži zaživa. Do půl pasu byl už stažený, červený jako uvařený rak, od pasu dolů byl ještě žlutý, ale tvářil se pořád zbožně, jako kdyby o tom mučení ani nevěděl. Mučitelé byli zato namalovaní tak, jako kdyby měli děsný vztek. Asi měli, když mučení nemělo efekt A ksichty měli každý jiný, docela realistické, malíř je patrně namaloval podle nějakých skutečných lidí, na které třeba měl vztek on. Rosťa na to brejlil, možná že ho to inspirovalo. Možná že brzo vytvoří plátno, kde bude on sám, jak píše českou kónu[\[56\]](./resources/undefined) s obličejem jako Karel Hynek Mácha a kolem všichni čtyři kostelečtí češtináři skřípají zubama. _Pan Přemysl Janek, průmyslník, a slečna Renata Müllerová, učitelka hry klavírní, oba z Kostelce_. Hodiny hrkly pět, důstojný pán Meloun se zatvářil, jako by se nám omlouval, a pravil: „Musím si také trošku svlažit hrdlo, chlapci. Vyschlo mi. Kdybyste, Pittermane –“ a Pitterman pochopil, nalil do číšky, v které předtím snad měl velebný pán nějaké svaté oleje, a velebný pán si opravdu jenom svlažil hrdlo a diktoval dál: _Pan Martin Vosolsobě, mlynář, a slečna_ –

* * *

Ale dopsali jsme to, vypijákovali, v půl sedmé ráno bylo všechno hotové. Doma jsem už večer řek, že jdeme k Mánesům oslavovat premiéru. Všechno bylo v pořádku. Na první pohled to vypadalo slušně. Ovšem při bližším ohledání –

Naštěstí asi hradecké Gestapo mělo zajímavější případy, tak poslali na kontrolu nějakého uchlastance, který měl půl hlavy z umělé hmoty, od granátu.

„To to mešní víno, chlapci,“ řekl nám potom velebný pán Meloun. „Já nejdřív nevěděl, jestli vám ho mám nabídnout. Ne že bych byl lakomý, ale mladí lidé nemají pít. Víno má být potěšením starého věku. No, ale řekl jsem si: Tohle je mimořádná okolnost, a posloužíme tím Bohu libé věci. A vidíte, chlapci, božím řízením možná právě to mešní víno –“

Zkrátka, tu flašku, kterou načal teprve ve čtvrt na sedm, zapomněl na stole, a muž s umělou hlavou si jí všiml, jakmile vkročil na farní úřad a myslel si, že je to překvápko. Flaška tomu možná propůjčila věrohodnost. Muž se ani nezeptal na dovolení, a než zasedl nad matriky, musel velebný pán Meloun načít další. Když skončili, musel mu zabalit celou baterii jako úplatek. Tou dobou byl už také muž od _geheime Staatspolizei_ tak ožralý, že velebnému pánovi přísahal, že je dobrý katolický křesťan, do služeb nacismu se dal jenom proto, že má ženu a dvanáct dětí, a ke Gestapu ho vzali jenom jako poskoka, když mu v polském tažení ustřelili hlavu, takže má nyní ersatzkopf[\[57\]](./resources/undefined). Takže, když jsem to všechno vzal kolem a kolem, celá ta práce byla vlastně zbytečná, na všechno nakonec stačilo mešní víno, údajně Ia jakosti. Divné jsou cesty Páně. Bůhví, všechno to bylo zosnované jenom jako další z mých mnoha trestů. A Dáša Mařenka Sommernitzová byla zasichrovaná stejně jako Jindra Lederer, pokud se za _Protektoratu Böhmen und Mähren_ dalo vůbec něco zasichrovat.

* * *

A na mě padl smutek, asi takový, jaký prý padá na _omne animal_, tím smutnější, že na můj případ nešel ten výrok aplikovat celý. Pořád jsem v duchu viděl Kristiny nožičky v bílých punčochách, jak za drátěnou mříží tancujou ten charleston, a slyšel jsem její hlásek… a _sloh psát nebudem. Stejně by na něj v lese nebylo vidět_…

Byla jedna, otec se právě ukládal na kanape k desetiminutovému šlofíku, maminka sklízela ze stolu. Vstal jsem a šel jsem do kuchyně.

„Mami, já dnes přídu asi pozdě. Jedem s klukama do Mejta.“

„Do Mejta, Danny? A proč?“

„Ale něco,“ vymýšlel jsem si. „Na gymplu by tam taky chtěli dělat revui a nemaj kapelu, tak to jedem s nima dohodnout!“

„Tak to jeďte,“ pravila maminka. „To ti bylo tak hezký, Danny! A ta dívenka, co hrála tu komtesku! Tý to tak slušelo! Není vona taky z Mejta?“

„Je,“ řekl jsem. Dívenka je z Mejta, maminko, akorát že tam na gymplu žádnou revui nechystají. „Vona tam v tý jejich revui má taky hrát hlavní roli.“

„Ona je nadaná,“ řekla maminka. „To je vidět. A hezká. Ty ji znáš, Danny?“

„Trochu. Mně se nelíbí.“

„Prosim tě! Taková hezká holka!“

„Má křivý nohy,“ řekl jsem. Krista je měla trošku do hokejky, ale tak nepatrně, že to vlastně bylo hezké. Ďábelská úchylka od krásy, jak řek Poe nebo kdo.

„Prosim tě! Dyť má nohy jako laňka! Danny,“ maminka se na mě podívala a oči jí vesele zablýskaly, „neni to spíš tak, že se nelíbíš ty jí?“

„Já jí?“ nadmul jsem se, ale takticky jsem se ovládl a nahlas jsem se nebránil té celkem možné možnosti. „No to je možný. Já sem se jí neptal.“

„Tak se jí zeptej, dyž jedeš do toho Mejta. Dyby náhodou,“ řekla maminka.

Asi o mně byla taky dost informovaná.

* * *

Autobus zastavil ve tři v Mýtě, rovnou před radnicí, takovou barokní, ze samých půlobloučků a omýtnutou žlutohnědě, s béžovýma štukama. Svítilo na ni málem už letní slunce, takže když jsem vylézal z autobusu, okna hořela a vrhala šajny na barokní kostel naproti, celý růžový a se slunečními hodinami, které ale ukazovaly čtyři, protože slunce nešlo nastavit na říšský letní čas. Mezi kostelem a radnicí se tyčil mariánský sloup, odlesk z jednoho okna padl taky na Panenku Marii a na zlaté hrozny vína, které se pnuly kolem sloupu. Na úpatí sloupu zvěstovával Anděl Páně Panence Marii početí. Počala zřejmě, protože to bylo plasticky vymodelované, tam, kde by, kdyby to byla nějaká jiná, měla ňadra. Srdce bylo také čerstvě pozlacené a k němu vedly od andělovy ruky tři zlaté paprsky. Křídla měl rovněž ze zlata. Mýto bylo zřejmě velmi přezbožné město.

Sedl jsem si na lavičku, abych si všechno promyslel, pokud toho budu schopen, poněvadž v autobuse jsem schopen nebyl. Ale sotva jsem začal myslet, už jsem nemusel. Za rohem ulice, která ústila do náměstí, se objevila Kristýna v šatech s hruškama, pod paží černé desky se zlatým nápisem _HUDEBNINY_ a na nahých nohou si to štrádovala rovnou kolem růžového kostela. Neměla je vůbec křivé. Další moje lež. Jenom trochu, čistě jen trošičku do hokejky.

Ale radostně jsem si uvědomil, že tohle včasné objevení Kristýny není samo sebou, asi to bude řízení boží a Bůh se mě konečně chystá odměnit. Dopustil jsem se možná trochu smilstva, trochu lži a trochu nestřídmosti. Jenomže noční šichta nad matrikou byla zas dobrý skutek. I když nekonaný s radostí a ochotně, jak se mají takové skutky konat. Ať je to, jak chce, Pán Bůh mně posílá tu hezkou holčenčí holku rovnou do náruče.

Vztyčil jsem se a Krista mě uviděla. Zarazila se, na obličeji se jí zabělaly zuby, pak rychle sklapla a začla trucovat.

„Ahoj, Kristo,“ pozdravil jsem ji.

„Ahoj,“ pravila úsečně.

„Se zlobíš?“

„Já? Proč?“

„No že sem včera nepřišel.“

„Asis nemoh, ne?“ řekla a trochu nejistě pravila: „Asis musel zas někoho z něčeho vytahovat. Asi ňákou, že?“

Přesně jak jsem se obával. Ale byla nejistá. Její truc zřejmě podminovávalo podezření, jestli třeba opravdu nejsem hrdina a jestli se následkem toho nechová blbě.

„To sem teda nemoh,“ řekl jsem tónem jakoby trošku dotčeným.

„Řikals, že všechno je v suchu. Před představením si to řikal, ne?“

„Taky bylo. Jenže pak se zas vyskytly nějaký komplikace,“ pravil jsem a osvítilo mě vnuknutí. „Kühlovi se nelíbil ten tvůj charleston. My mu nakukali, že v tý scéně se bude tancovat ländler, a von, jak je blbej, tak poznal, že to ländler neni.“

Ježkovy voči!“ pravila Kristýna. Všechny holky to rády říkaly. Měly to z knížky _Jirka, postrach rodiny_. Taky jsem ji čet a taky jsem to říkal.

„Museli sme ho ukecávat až do rána Mimo to taky řikal, že jaks to tancovala, bylo to nemravný.“

„Ježišmarjá,“ vyjekla Krista a zbledla. „Eště to bude na mně!“

„Neboj. Ukecat ho nešlo, ale von je úplatnej, jako všichni Němci. Dóďa Lehm přitáh nějakej koňak. To je teď takový říšskoněmecký platidlo.“

„A nebude z toho průšvih?“

„Určitě ne. Všechno je zažehnaný.“

Náhle jsem si s hrůzou uvědomil, že zase lžu. Ale je to zas _pia fraus_, Pane Bože! Moc _pia_ vlastně ne. Chci, aby se Krista se mnou šla projít To bych neměl. Jenže jsem musel. Pokušení bylo svalnaté a já, už před vstupem holek Weberovic, jsem byl asi zaprodanec ďábla nebo co.

„Eště má tvůj táta housera?“ zeptal jsem se s mnoha postranními úmysly.

„Už ne,“ řekla Kristýna. „Už je zdravej.“

„A kam deš?“

„Na piáno.“ Pohlédla na sluneční hodiny. „Jéžiš! Už sem tam měla bejt!“

„Nechoď!“ pravil jsem naléhavě.

„Seš dobrej! A co řeknu doma?“

„Řekneš, že se ti udělalo špatně, třeba. Žes v parku třeba vomdlela.“

„To mi náš táta bude akorát věřit!“ pravila, a bylo na ní vidět, že problém v této chvíli není už Jestli, ale Jak.

„Tak ne, žes vomdlela. Že se ti jenom udělalo slabo nebo tak. Zahraj to na ženskou, že. Táta se tě přece nebude na takový věci vyptávat.“

„Na jaký věci?“ nepochopila Kristýna.

„No na ty ženský věci a tak.“

Kristýna pochopila. Proměnila se v pivoňku.

„Já nevim,“ pravila. „Já – a stejně by to bylo jen ani ne na hodinu. Nejdýl ve štvrt na pět musim bejt doma. Táta se mnou bude dělat úkol z matyky.“

„Budeš,“ řekl jsem hrdinně. I když za hodinu, toho jsem si byl vědom, se toho moc stihnout nedá. Nebo možná dá, ale já moc nestihnu. Za hodinu. „Budeš. Pudem si sednout do lesa,“ kývl jsem směrem na jih, kde na konci kratičké ulice bylo vidět to zmíněné místo.

Krista zas nerozhodně pohlédla na sluneční hodiny, pak na dům vedle radnice.

„Kristo! Já se na tebe tak těšil!“ přihušťoval jsem to. „A přeci chápeš, že sem nemoh přijít. Šlo vo vážný věci. A teď sem za tebou extra přijel autobusem. Tak vidíš, jak vo to stojim, bejt s tebou. Třeba teda jenom pouze ani ne na hodinku.“

Vlastenecký argument i ji naplnil hrdinstvím.

„Tak poď!“ vybídla mě. Rychle jsme přešli kolem domu, kde byla dole tabulka _J. K Hejda, ředitel kůru. Klavír – housle – harmonium_, a za tři minuty už jsme seděli na lavičce v lese.

Byl to takový malý hájek, hned u města, z jedné strany ho ohraničoval hřbitov. Skutečný les byl dál, ale tam by to pěšky trvalo nejmíň čtvrt hodiny ostrého tempa, pak čtvrt hodiny zpátky, teď bylo už čtvrt na čtyři. Za čtvrt hodiny by nic nestih ani Lexa.

Pocítil jsem žárlivost.

„Cos dělala včera po představení?“ otázal jsem se, tónem asi málem výhružným.

Obrátila ke mně své holčenčí oči, ale hned jima zas nervózně zatékala kolem dokola a nakonec je upřela směrem ke kostelní věži.

„Byla sem s holkama u Dreslerů,“ pravila nevinně, zřejmě podle pravdy. „Pan Dresler mě pak doprovodil na nádraží.“

Co teda dělal Lexa? No možná že šel s ňákou jinou. Revue byla plná nejhezčích holek z gymplu a taky tam byly dvě z obchodní akády. Tak šel Lexa asi s těma.

„Já sem na tebe myslel,“ pravil jsem standardně.

„U Kühla?“ pravila nedůvěřivě, ale hned ji nedůvěra přešla. „A prosim tě, co to tam vo mně řikal? Že ten tanec byl nemravnej nebo co?“

„To až pak. Nejdřív že sme zprznili německej tanec ländler. Pak přišel Dóďa Lehm s těma koňakama, tak aby se nezdál, tak eště řek, že to navíc byla strašná nemravnost.“

„Ježišmarjá proč?“

„Byly ti prej vidět podvazky.“

„Fakt?“

„No byly. To je fakt.“

„Ne. Já myslim, jestli to fakt řek, že to byla nemravnost – a fakt mi byly?“

„No byly. Fakt.“

„Stejně to sou podvazky na ukazování,“ řekla Kristýna a dodala naivně: „Proč by na nich jinak byly ty růžičky?“

„Já je viděl moc dobře,“ pravil jsem potměšile.

Opět znejistěla.

„Jo? No co. Taks je viděl. To je toho!“

„Já viděl víc,“ řekl jsem ještě potměšileji. „Nezapomeň, že sem se na tebe koukal z orchestru, zespoda.“

Kristýna opět zpivoňkovatěla.

„Seš sprosťák! Ale nechutnej! To se mně nelíbí!“

„Nejsem,“ řekl jsem. „Já sem si nemoh pomoct. Na jeviště sem se musel dívat, abych nepromeškal nástup, a já za to nemůžu, že ženský nosej sukně.“

„Hele, víš co? Já rači pudu na to piáno,“ řekla, ale nevstala.

„Nechoď!“ Přisedl jsem blíž k ní a dal jsem ruku za ni na opěradlo lavičky.

„Nech mě bejt!“ pravila.

„Kristýno! Já ti teda řeknu, u toho Kühla sem měl nahnáno. Jednu chvíli. A víš, na co sem myslel?“

„Nevim.“

„Na tebe. Na tvou pusu. Ty máš tak krásnou pusu…“

„Ale nepovídej. Akorát povídáš.“

„Nepovídám. Dej mi pusu, Kristo,“ řekl jsem přímo, protože jsem se kouk na hodinky na té ruce, co jsem měl za ní, a usoudil jsem, že musím dělat, aby aspoň něco málo, a že bych to obvyklým oklikováním už nestih.

„Já je nerozdávám každýmu.“

„Copak já sem u tebe každej, Kristýno?“

„Seš,“ řekla, koukla na mě, holčenčí oči byly taky plné pokušení. „Nebo nejseš,“ řekla.

Vzal jsem ji tou rukou vzadu za ramínko a rukou vepředu jsem ji zepředu objal. Holčenčí oči se zavřely a stejně holčenčí pusa se pootevřela.

Přiblížil jsem se svou hubou k ní.

„Kristýno!“ zařval někdo za námi.

A jé! pravil jsem v duchu.

Krista jako kdyby sáhla na rozžhavenou plotnu. Vyskočila, na zem spadly Hudebniny a rozsypaly se. Krista se opět podobala pivoňce. Otylý pán, rovněž jak pivoňka, prudce přištrádoval k lavičce a neurvale popadl Kristýnu za ruku.

„Tatí, mně se udělalo –“

„Ti si povíme doma!“ pravil otylec klasicky a obrátil se ke mně. „Ty uličníku, ty koukej zmizet! A oznámím to na tebe ve škole!“

„Tak oznamte,“ pravil jsem drze a s hlubokým vztekem. „Nemáte co.“

„Tvoje štěstí, ty parchante mizerná!“

Pan Nedoložil škubl Kristýnou a vlekl ji pryč.

„Tatí, počkej – noty!“

Otylý pán nerudně zaznamenal Hudebniny, rozsypané po cestičce.

„Seber to!“

Svižně jsem přiskočil a začal jsem jí pomáhat.

„Necháš to bejt!“ zařval pan Nedoložil a odstrčil mě tak, až jsem si sedl.

„Vy ste ňákej!“ pravil jsem. „Nežijeme za Rakouska!“

„Drž hubu!“ pravil, Krista měla už noty sebrané, smýkl jí a táhl ji pryč z lesa. Stihla po mně ještě hodit smutňoučkým holčenčím pohledem, už plným slzí, a pak mi zmizela, i se svým přísným otcem.

Chudák Kristýna. Mít takhle středověkého rodiče. Zvednul jsem se ze země, oprášil jsem se a pak jsem zas usedl na lavičku, protože nejbližší autobus mi jel stejně až v pět.

Za co mě zas trestáš, Pane Bože? Pročs teda vůbec dělal holky, když si katolický křesťan, jak to vypadá, na ně snad nesmí ani sáhnout? Nebo to bylo za tu lež s ukecáváním Kühla? Přece jsem jí nemoh říct, proč jsem doopravdy nepřišel. Je to holka, měla by trhání to rozkecat. Holky, aspoň se to říká, je vždycky mají. Nemohl jsem ji uvést do takého pokušení. Pane Bože, co jsi zač? Já chápu, že na lidi musí být přísnost. Ale tohle už je trochu přehnaný. V mym případě myslím. Vždyť jsem zas tak moc neudělal.

Teda, de facto, nic jsem neudělal, řekl jsem si v duchu trpce. Ani ň, s Kristýnou. Ani charleston jsem si s ní nezatancoval. Za zelenými keři na kraji háječku na mě vykukoval mýtský kostel růžovou věží, na okapu jeho červené cibule se cukrovaly hrdličky. Ty můžou, pomyslel jsem si. Ty můžou, Pane Bože, a jsou to jenom zvířata. To je teda pěkná nespravedlnost!

</section>
