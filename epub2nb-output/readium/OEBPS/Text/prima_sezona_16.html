<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="Microsoft Word 14 (filtered)" name="Generator"/>

  <title>Prima sezóna</title>
  <link href="../Styles/stylesheet.css" rel="stylesheet" type="text/css"/>
  <link href="../Styles/page_styles.css" rel="stylesheet" type="text/css"/>
</head>

<body>
  <div class="wordsection15">
    <p class="e-booktirazacitacetext">&nbsp;</p>

    <p class="e-booktirazacitacetext">&nbsp;</p>

    <p class="e-booktirazacitacetext">&nbsp;</p>

    <p class="e-booktirazacitacetext">&nbsp;</p>

    <p class="e-booktirazacitacetext">&nbsp;</p>

    <p class="e-booktirazacitacetext">&nbsp;</p>

    <p class="e-booktirazacitacetext">&nbsp;</p>

    <p class="e-booktirazacitacetext">Taky byla. Moc prima.</p>

    <p class="e-bookprozatext">Sotva jsme slanili, běžel jsem do nemocnice. V&nbsp;duchu jsem si po cestě představoval, jak navštěvuju Irenu, pěkně uzemněnou s&nbsp;nohou na šibeničce a&nbsp;se zlomeným srdcem, já s&nbsp;pugétem, každý návštěvní den, aby viděla. Napadlo mi, že s&nbsp;pugétem tam asi nebudu sám, protože kdekdo bude chtít využít situace, až se to roznese, že jí Zdeněk zahnul. Bude zas konkurence, jenže té jsem se tak nebál. Budou to sami noví, a&nbsp;já Irenu miloval už tři roky, ještě když chodila s&nbsp;Frantou Kočandrlem, než jí ho přebrala Marie Dreslerová, a&nbsp;když ze vzteku pak začala chodit s&nbsp;kosteleckým Tarzánem, takovým vylízancem jménem Peruna, na kterém nebylo ale vůbec nic, ani slohy psát neuměl a&nbsp;z&nbsp;matyky jsme se vždycky sešli u&nbsp;reparátu; jedině že měl Tělo. To s&nbsp;velkým Ť. A&nbsp;to mu taky k&nbsp;ničemu nebylo, poněvadž nevěděl, co s&nbsp;ním; tak ho jenom jednou za rok vystavoval na sokolské akademii, namaštěné olejem, jako součást Živého obrazu, kde představoval Alegorickou Postavu, ani sám přesně nevěděl čeho. Přesto s&nbsp;ním Irena chodila lyžovat, to mu ale taky moc nešlo, měla ho brzo dost. Když ho nechala, asi čtrnáct dní to vypadalo, že v&nbsp;kontrastu k&nbsp;tomu strašně nudnému Tělu moje mluvní cvičení přece jen zaberou, ale pak se najednou objevil vůl Zdeněk, ten byl z&nbsp;Prahy nebo co, seznámila se s&nbsp;ním někde ve skalách, a&nbsp;celé moje duševní úsilí vyšlo naprázdno. Ale neustal jsem, takže jsem byl něco jako senior toho konkurenčního sboru, ostatní byli pouzí lemounci. Budu za ní chodit s&nbsp;pugétem a&nbsp;lemounci ať si trhnou nohou. Tentokrát dá Irena určitě přednost mně.</p>

    <p class="e-bookprozatext">Brzo mi sklaplo. Doktor Čapek na ambulanci si mě dost divně změřil a&nbsp;pravil, jako by ho to moc pobavilo:</p>

    <p class="e-bookprozatext">„To vy ste jí tak zřídil, pane Smiřický?“</p>

    <p class="e-bookprozatext">Pak mi oznámil, že Irenka má odřeniny na rukou a&nbsp;v&nbsp;obličeji, lehkou konkuzi mozku, natržený ouško, zhmožděniny na, hm, dolní polovině těla, prostě, sportem ke zdraví. A&nbsp;že pan Pivonka říkal, že technika, kterou jsem navrh pro sestup z&nbsp;Pěti prstů, byl idiotský nesmysl, a&nbsp;že kdybysme byli deset minut počkali, byli bysme ho viděli přicházet lesem a&nbsp;on by přivedl pomoc.</p>

    <p class="e-bookprozatext">„Pivonka ať rači mlčí!“ řekl jsem a&nbsp;zeptal jsem se, jestli má Irena taky zlomenou nohu.</p>

    <p class="e-bookprozatext">Neměla. Jenom výron. Takže vidina milosrdného samaritánství se rozplynula jako většina mých vidin. Ale jak jsem šel domů a&nbsp;měsíc ozdobený třemi korónami z&nbsp;bavlněného prachu mi věrně zdvihal náladu, řek jsem si, že s&nbsp;výronem v&nbsp;kotníku se taky musí ležet, v&nbsp;pokojíčku s&nbsp;benátským zrcadlem a&nbsp;se šatníčkem, a&nbsp;že jí aspoň jeden pugét přinesu, hned zítra.</p>

    <p class="e-bookhvezdickystred">*&nbsp;*&nbsp;*</p>

    <p class="e-booktirazacitacetext">Zazvonil jsem a&nbsp;otevřela mi Alena.</p>

    <p class="e-bookprozatext">„To seš ty?“ řekla, jako kdyby tomu nevěřila. Nebylo to přivítání, jaké se mi zrovna zamlouvalo.</p>

    <p class="e-bookprozatext">„Proč se ptáš tak blbě, miláčku?“</p>

    <p class="e-bookprozatext">„Jestli dáš na miláčka, tak si radši dej čelem vzad. Pugét tu můžeš nechat, ale neni to nutný.“</p>

    <p class="e-bookprozatext">„Koukej se, milánku,“ spustil jsem, ale vtom se v&nbsp;předsíni objevil pan rada. Alena se nějak zmenšila, až zmizela úplně, a&nbsp;pan rada na mě beze slova zakýval prstem.</p>

    <p class="e-bookprozatext">Nic se dělat nedalo, tak jsem ho následoval do jeho pokoje. Ukázal mi na křeslo a&nbsp;sám se posadil za psací stůl. Měl na něm bustu tatíčka Masaryka z&nbsp;pravého bronzu, ale že ji tam měl on, pocítil jsem silnou nechuť k&nbsp;tatíčkovi Masarykovi.</p>

    <p class="e-bookprozatext">Konverzaci zahájil tím, že pochvalně zakýval hlavou. „Hezké květiny. Mám za to, že jsou pro naši Irenku?“</p>

    <p class="e-bookprozatext">Potvrdil jsem, že za to má správně.</p>

    <p class="e-bookprozatext">„To je od vás velmi pozorné, pane Smiřický,“ pravil a&nbsp;nepřestával kývat hlavou. „Já je Irence odevzdám.“</p>

    <p class="e-bookprozatext">To bylo pozorné zase od něho, ale nežádal jsem na něm takové pozornosti.</p>

    <p class="e-bookprozatext">„Můžu Irenu vidět, pane rado? Já bych jí je rád&nbsp;– jaksi&nbsp;– dal sám.“</p>

    <p class="e-bookprozatext">„O&nbsp;tom nepochybuji,“ pravil pan rada. „Jenomže –“</p>

    <p class="e-bookprozatext">Nechal tu nakousnutou větu odeznít do mistrovsky neurčité pauzy. Já věděl, že je sadista. Ne fyzický jako pan Nedoložil. Duševní sadista.</p>

    <p class="e-bookprozatext">„Já vim, pane rado. Tenkrát jak sem Ireně pomáhal s&nbsp;tou matykou, v&nbsp;zimě, tak sem –“</p>

    <p class="e-bookprozatext">„To vám nemám za zlé, pane Smiřický,“ pravil pan rada. „Taky jsem byl mladý, taky se mi dívky líbily. Doba byla trošku jiná. Dívky tehdy nebývaly samy doma. Ale to je, řekl bych, spíš moje vina.“</p>

    <p class="e-bookprozatext">Zřejmě chtěl nyní tu vinu napravit. Dumal a&nbsp;já byl zticha.</p>

    <p class="e-bookprozatext">„Jenomže,“ pravil po chvilce. „Vy jdete po prázdninách do oktávy, že ano?“</p>

    <p class="e-bookprozatext">„Doufám.“</p>

    <p class="e-bookprozatext">„Tím chcete naznačit, že –“</p>

    <p class="e-bookprozatext">Dobře věděl, co tím chci naznačit. Přesto jsem musel říct:</p>

    <p class="e-bookprozatext">„Mám reparát.“</p>

    <p class="e-bookprozatext">„Z&nbsp;latiny?“</p>

    <p class="e-bookprozatext">Trapas. Lhát jsem ale asi nemoh, protože pan rada chodil hrát šachy s&nbsp;Bivojem, co mi ten repec napařil, už potřetí. Už od tercie jsem každý druhý rok vždycky koncem srpna obstarával kratochvíli pro toho zhovadilce. Taky jeden sadista.</p>

    <p class="e-bookprozatext">„Ne. Z&nbsp;matematiky.“</p>

    <p class="e-bookprozatext">Pan rada pouze pozdvihl obočí. Nemusel nic říkat. Dodatečně se jemu i&nbsp;mně vybavila scéna z&nbsp;loňské zimy v&nbsp;celé své absurdní podstatě. Aspoň se mu objasnilo, proč měla Irena loni taky repec a&nbsp;taky ne z&nbsp;latiny.</p>

    <p class="e-bookprozatext">„Nu, to je dobře, že nikoli z&nbsp;latiny,“ pravil pan rada. „Chci vám totiž citovat jeden výrok, tuším z&nbsp;Cicerona. <span class="e-booktirazacitacetextkurzivachar">Sunt certim denique fines</span>. Jistěže rozumíte.“</p>

    <p class="e-bookprozatext">To se ptal poměrně naivně.</p>

    <p class="e-bookprozatext">„Jako&nbsp;– že je všemu konec? <span class="e-booktirazacitacetextkurzivachar">Finis</span>, plurál <span class="e-booktirazacitacetextkurzivachar">fines</span>&nbsp;–?“</p>

    <p class="e-bookprozatext">Spočinul na mně dlouhým, nevyzpytatelným pohledem.</p>

    <p class="e-bookprozatext"><span class="calibre17">„Poslyšte, pane Smiřický,“ pravil asi po půl hodině, naplněné vědomím, že jsem se před ním se svou latinou shodil jako tenkrát s&nbsp;tou exponenciální rovnicí. „Jak jste jistě už zjistil, patřím k&nbsp;nemoderním rodičům. Kontroluju občas&nbsp;– tajně&nbsp;– písemnosti svých dcer. Koneckonců, jak Irenka, tak Alenka jsou ještě nezletilé.“</span></p>

    <p class="e-bookprozatext">Měl jsem dojem, že jsem zpivonkovatěl jako Kristýna, když jsem jí řekl o&nbsp;těch ženských věcech. Proboha! Tak on je zřejmě dost sečtělý v&nbsp;mých dopisech Ireně! Proboha!</p>

    <p class="e-bookprozatext">To, co vytáhl ze šuplete, nevypadalo však na dopis. Byl to svazeček malinkých stráneček, jako vytrhnutý z&nbsp;filigránského notýsku. Irenin deník? Proboha! Pan rada se v&nbsp;tom chvíli probíral, roztáhl stránčičky jako karty do vějířku, jako kdyby přemýšlel, kterou vynést. Byl jsem úplně vedle. Milostné dopisy Ireně jsem psal na předválečný ruční papír, který jsem koupil pod pultem v&nbsp;papírnictví pana Lukáše, čistě jen za účelem psát na tom papíře milostné dopisy Ireně. Taky jsem na něm psal Marii Dreslerové a&nbsp;několik možná taky Helence Teichmanové. Taky, vzpomněl jsem si, Lídě Obdržálkové a&nbsp;možná ještě tak třem čtyřem nebo pěti, nanejvýš osmi jiným. Ale hlavně Ireně&nbsp;–</p>

    <p class="e-bookprozatext">Vytrhl jsem se z&nbsp;těch reminiscencí, neboť pan rada počal předčítat nějaký divný seznam:</p>

    <p class="e-bookprozatext">„Marie Dreslerová, Helena Teichmanová, Danica Špálová, Ludmila Obdržálková, Marie Štichová, Libuše Fišerová, Alena Synková, Hana Hartmanová, Jaroslava Fibírová, Marie Dyntarová, Vlasta Bartošová,“ pomalu se mě zmocňovalo trapné a&nbsp;nevysvětlitelné podezření, chtěl jsem ho přerušit, ale on mě umlčel mávnutím ruky a&nbsp;čet to dál, jako kdyby kontroloval prezenci nějaké dívčí třídy: „Ladislava Hornychová, Bibi Kalhousová, Zdena Maršíková, Jarmila Dovolilová, Dagmar Winternitzová, Eva Bojanovská, Venuše Paroubková, Jana Leskovjanová a&nbsp;Zuzana Princová.“</p>

    <p class="e-bookprozatext">Odložil papírky.</p>

    <p class="e-bookprozatext">„Znáte tyhle mladé dámy, pane Smiřický?“</p>

    <p class="e-bookprozatext">Takovou vědomost jsem popřít nemoh. Vzdorně jsem pravil:</p>

    <p class="e-bookprozatext">„Znám.“</p>

    <p class="e-bookprozatext">Pan rada sklouzl zrakem zpátky k&nbsp;lístečkům a&nbsp;řekl:</p>

    <p class="e-bookprozatext">„K&nbsp;tomu seznamu je připsáno od nějaké Karly-Marie&nbsp;– patrně dcerka mé sestřenice provdané Weberové v&nbsp;Linci&nbsp;– <span class="e-booktirazacitacetextkurzivachar">Ťěm všem viznával</span> –“ odmlčel se, koukl na mě: „Určitě to bude dcerka mé sestřenice. Chodí do německých škol.“</p>

    <p class="e-bookprozatext">Mě o&nbsp;tom nepotřeboval přesvědčovat. Věděl jsem taky, že to je Karla-Marie Weberová, určitě ve spolku s&nbsp;Marií-Karlou Weberovou, ta dvouhlavá zmije.</p>

    <p class="e-bookprozatext">„<span class="e-booktirazacitacetextkurzivachar">Těm všem</span>, tedy, <span class="e-booktirazacitacetextkurzivachar">vyznával tvůj Daniel lásku</span>,“ dočetl pan rada, sklapl vějířek, vložil jej do obálky, obálku dal do šuplete, šuple zasunul a&nbsp;zamkl, vše v&nbsp;hrobovém tichu.</p>

    <p class="e-bookprozatext">Pak sepjal ruce na desce stolu.</p>

    <p class="e-bookprozatext">„Jak jsem řekl, pane Smiřický,“ pravil sadisticky klidně, „býval jsem také mladý. Ovšem&nbsp;–“</p>

    <p class="e-bookprozatext"><span class="e-booktirazacitacetextkurzivachar">Sunt certim denique fines</span>, řekl jsem si v&nbsp;duchu. Neboli: <span class="e-booktirazacitacetextkurzivachar">Všemu je konec</span>. Nahlas jsem neřekl nic, taky se nedalo. Mluvil on, s&nbsp;tou svou sadistickou mírností:</p>

    <p class="e-bookprozatext">„Až se rozhodnete, pane Smiřický, pro, řekněme, dvě tři mladé dámy z&nbsp;těch jedenadvaceti&nbsp;– počítám v&nbsp;ně i&nbsp;naši Irenku –“ řekl, a&nbsp;to ještě nevěděl&nbsp;– nebo aspoň je nezapočítal&nbsp;– o&nbsp;Karle-Marii a&nbsp;Marii-Karle, „– až se tedy rozhodnete, mezi kterými dvěma či třemi mladými dámami hledat, hm, tu, které budete věnovat pozornost nejenom přátelskou, přijďte zas, pane Smiřický. Jestli mezi nimi bude ovšem naše Irenka. Do té doby, má úcta, pane Smiřický.“</p>

    <p class="e-bookprozatext">Vstal a&nbsp;pokynul mi ke dveřím. Opustil jsem jeho byt i&nbsp;s&nbsp;pugétem.</p>

    <p class="e-bookhvezdickystred">*&nbsp;*&nbsp;*</p>

    <p class="e-booktirazacitacetext">Pak jsem zkoušel telefonovat, ale bral to spolehlivě pan rada. Byla jedna a&nbsp;čas jít na hodinu matematiky k&nbsp;panu profesoru Starcovi. Červenec se chýlil ke konci, reparát se přibližoval, a&nbsp;jako už dvakrát předtím, moje výkony v&nbsp;matematice umožnily panu profesoru Starcovi něco si přivydělat.</p>

    <p class="e-bookprozatext">Pan profesor Stařec bydlel na druhém konci města, v&nbsp;krásné moderní vile, prý celé z&nbsp;kondic a&nbsp;úplatků. Základní kámen prý od pana barona Báječného, jenž měl dva syny mnohem blbější než já, kteří ale přesto udělali maturitu, kterou jim zajistil pan profesor Stařec, jenž prý u&nbsp;toho fungoval jako distributor peněžních fondů. Táhl jsem se tedy k&nbsp;té vile, přes město, navýsost otráven, kolem kostela, kolem sokolovny a&nbsp;po Kocandě na západ. U&nbsp;bazénu před Luciinou vilou seděli Benno, Helena, Harýk a&nbsp;Lexa a&nbsp;učili Lucii skákat do vody saltem nazad. Skočila a&nbsp;nabila si kříž, protože vylezla celá křivá. Asi to jen tak dělala. Užívali si prostě. Zahnul jsem k&nbsp;plotu vily, zůstal jsem stát za ním a&nbsp;díval jsem se, jak Harýk napravuje Lucii. Lexa mě uviděl:</p>

    <p class="e-bookprozatext">„Kam deš? Poď dál.“</p>

    <p class="e-bookprozatext">„Nemůžu. Du na matyku.“</p>

    <p class="e-bookprozatext">„Zas si rup?“</p>

    <p class="e-bookprozatext">„Co se divíš?“</p>

    <p class="e-bookprozatext">„Kdo říká, že se divim?“</p>

    <p class="e-bookprozatext">„Jen aby ses nedivil,“ řekl jsem. „Příští rok máte Bivoje vy. Řikal to Stařec.“</p>

    <p class="e-bookprozatext">Lexa chodil do A, kde měli až dosud na matyku potrhlého a&nbsp;hodného dr. Luboše Hlavatu.</p>

    <p class="e-bookprozatext">„Páni! Harýku!“ zavolal Lexa na napravovatele. „Příští rok je s&nbsp;náma konec! Máme na matyku Bivoje!“</p>

    <p class="e-bookprozatext">„Páni, já se poseru!“ pravil Harýk.</p>

    <p class="e-bookprozatext">„Počkej,“ řekl Lexa mně. „Dem se s&nbsp;tebou učit. Nemáme času nazbyt.“</p>

    <p class="e-bookprozatext">„Neměli bysme se rači rovnou voběsit?“ zeptal se Harýk.</p>

    <p class="e-bookprozatext">„Můžete se utopit v&nbsp;bazénu,“ řekla Lucie. „Fotr má v&nbsp;pokoji činky. Můžete si je přivázat na krk a&nbsp;– jenomže von má jenom jedny.“</p>

    <p class="e-bookprozatext">„Utopíme se jeden po druhým,“ řekl Lexa „Nejdřív Harýk, abych ti zabránil, dybys ho chtěla zachraňovat, a&nbsp;až bude utopenej, vodvážem mu činku a&nbsp;můžu se utopit já.“</p>

    <p class="e-bookprozatext">„A&nbsp;co já?“ zeptal se Benno.</p>

    <p class="e-bookprozatext">„Ty nemáš kvalifikaci, vole,“ řekl Harýk. „Takoví voli, kerý maj z&nbsp;matyky trojku, ne-li dvojku, nemaj právo se utápět.“</p>

    <p class="e-bookprozatext">No, užívali si. Měli svoje dívky a&nbsp;neměli letos reparáty, jedině Brynych z&nbsp;latiny, proto tu taky neseděl s&nbsp;nima. Znechucen jsem je nechal a&nbsp;pokračoval jsem kolem Šerpoňovy přádelny a&nbsp;kolem hřbitova k&nbsp;vile pana profesora Starce.</p>

    <p class="e-bookhvezdickystred">*&nbsp;*&nbsp;*</p>

    <p class="e-booktirazacitacetext">Měl tam frontu. V&nbsp;zimní zahradě seděl Berta Moutelík a&nbsp;skleněnými dveřmi do pokoje bylo vidět Blanku Poznerovou a&nbsp;Milenu Pilnáčkovou, jak se nudí za stolem, za kterým se z&nbsp;druhé strany potí pan profesor Stařec nad jejich rovnicema. To měl takovou svou vlastní vyučovací metodu. Nejdřív dal příklad, žák s&nbsp;ním nemoh hnout, tak pan profesor Stařec začal radit, zamotal se do příkladu, taky mu to nešlo, pustil se sám do počítání, nemoh s&nbsp;tím hnout, ale poněvadž byl tvrdohlavý, nakonec skoro všechno vyřešil. Někdy až za tři hodiny. Mezitím se mu nahromadili další, co přišli na kondici, tak aby nezaháleli, rozdal jim příklady. Většina s&nbsp;nima sama nemohla taky hnout, čekali, a&nbsp;on je bral jednoho po druhém a&nbsp;počítal je za ně. Nemoh s&nbsp;nima hnout, ale počítal a&nbsp;nevzdával se. K&nbsp;večeru u&nbsp;něho obvykle seděla celá menší třída, ačkoliv někteří přišli na kondici hned po obědě. Pan profesor Stařec vyučoval na gymplu přírodopis a&nbsp;zeměpis, a&nbsp;matematiku si jenom pamatoval z&nbsp;dob, kdy se ji sám učil na gymplu, a&nbsp;to bylo ještě dávno před Einsteinem.</p>

    <p class="e-bookprozatext">Teď byly prázdniny, chodili jen lidi s&nbsp;reparátama, a&nbsp;těch nebylo tak moc. Proto tam byli jen tři, když jsem přišel. Obě holky pan profesor brzo nato propustil a&nbsp;vzal mě a&nbsp;Bertu. Uvíz hned na mojí první rovnici a&nbsp;pustil se do díla. Nudil jsem se, v&nbsp;rohu pokoje spal v&nbsp;košíku stařičký ratlík, prý nejstarší v&nbsp;celých Čechách. Pan profesor Stařec měl rád zvířata a&nbsp;neměl to srdce je dávat utrácet. Ratlík měl astma a&nbsp;asi tak v&nbsp;desetivteřinových intervalech odporně kašlal. Pak se vyštrachal z&nbsp;košíku, třásl se, jako kdyby byla bůhvíjaká zima, a&nbsp;šel se vyčůrat do bedýnky v&nbsp;zimní zahradě. Měl drápky tak přerostlé, že jima titěrně cvakal o&nbsp;parkety, jak se motal ven. Pro samou matyku se pan profesor Stařec neměl čas starat o&nbsp;svoje zvířata. Protože měl asi čtyřicet koček, vypadal nábytek v&nbsp;pokoji, jako kdyby vilou právě prošla divize vandalů.</p>

    <p class="e-bookprozatext">Zmohl můj příklad, dal příklad Bertovi, Berta s&nbsp;ním nemoh hnout, pan profesor se pustil do zmáhání Bertova příkladu a&nbsp;tak dále, čas plynul, až zmohl poslední Bertův příklad, propustil ho a&nbsp;dal ještě jeden mně. Bylo ticho, jenom ratlík kašlal, a&nbsp;najednou vrzly dveře do zimní zahrady a&nbsp;vešla Alena. A&nbsp;hele! To jsem nevěděl, že basketbalové eso má taky napasa z&nbsp;matyky.</p>

    <p class="e-bookprozatext">Z&nbsp;nudy jsem koukal na Alenu, zatímco pan profesor Stařec se tužil, až se z&nbsp;něj lilo, a&nbsp;když už jsem koukal moc dlouho, udělala na mě obličej. Oplatil jsem jí to. Seděla tam pod palmou, fantasticky opálená, v&nbsp;kratičké sukýnce, hnědé vlasy udělané do dvou copů, které jí vpředu visely přes zelené tričko a&nbsp;byly dole svázané růžovou gumičkou. Koukal jsem na ni dál. Figuru měla prima. Jednu z&nbsp;nejlepších. To jsem věděl, protože jsem se často chodil dívat na mistráky kosteleckého dívčího týmu. S&nbsp;obličejem to bylo horší. Ne že by byla šeredná nebo něco. Ale moc se podobala Ireně, jenomže to bylo asi tak, jako kdyby než Pán Bůh udělal Irenu, zkusil si to na Aleně, a&nbsp;pak se poučil z&nbsp;chyb a&nbsp;napravil je. Ve skutečnosti byla ovšem Alena o&nbsp;rok mladší.</p>

    <p class="e-bookprozatext">Najednou mi bleskl hlavou nápad. Moc jsem Alenu neznal, jenom tak na to Ahoj!&nbsp;– Ahoj!, a&nbsp;že jsem jí z&nbsp;legrace říkal Miláčku. Nanejvýš mi někdy řekla nějakou tu dobromyslnou jedovatost, vztahující se k&nbsp;mým činnostem směřujícím k&nbsp;Ireně. Byla to asi docela fajn holka. Jistě aspoň tak fajn, že mě neshodí.</p>

    <p class="e-bookprozatext">Pan profesor Stařec konečně spořádal můj příklad, propustil mě a&nbsp;šel si uvařit bylinný čaj. Alena vstoupila a&nbsp;já jí mezi dveřma řekl:</p>

    <p class="e-bookprozatext">„Aleno, prosim tě, mohla bys pro mě něco udělat?“</p>

    <p class="e-bookprozatext">„Chceš něco Ireně?“</p>

    <p class="e-bookprozatext">„Jak to víš?“</p>

    <p class="e-bookprozatext">„Vychodila sem s&nbsp;prospěchem vobecnou školu,“ řekla. „Náš táta ti ráno vylil perka, že?“</p>

    <p class="e-bookprozatext">„Vylil.“</p>

    <p class="e-bookprozatext">„Já sem tě chtěla varovat, ale táta mě předběh.“</p>

    <p class="e-bookprozatext">„Aleno, řekni Ireně&nbsp;–“</p>

    <p class="e-bookprozatext">Co sakra? Že ji miluju nemůžu přece vzkazovat po Aleně.</p>

    <p class="e-bookprozatext">„Že lituješ, žes jí tak zřídil?“</p>

    <p class="e-bookprozatext">„To taky,“ řekl jsem. „Ale poslyš, já na tebe počkám u&nbsp;pivovaru. Mám pro Irenu ten pugét, zapomněl sem ho dát vašemu tátovi. Mohla bys jí ho vzít?“</p>

    <p class="e-bookprozatext">„Ten bude už pěkně zvadlej, asi.“</p>

    <p class="e-bookprozatext">Asi bude. Ze vzteku jsem pugét hodil pod postel.</p>

    <p class="e-bookprozatext">„Koupim novej.“ Pan profesor Stařec vešel s&nbsp;čajem, ovanula nás vůně lesa, a&nbsp;podivil se:</p>

    <p class="e-bookprozatext">„My už jsme hotoví, Danny. Nebo to byl Bertík?“</p>

    <p class="e-bookprozatext">Honem jsem se vypařil, aby mi snad nedal ještě jeden příklad a&nbsp;mezitím mi nezavřeli květinářství.</p>

    <p class="e-bookhvezdickystred">*&nbsp;*&nbsp;*</p>

    <p class="e-booktirazacitacetext">Dobře jsem udělal, protože když jsem z&nbsp;pod postele vytáhl původní pugét, poznal jsem hned, ačkoliv květiny mi byly volné, že bych jím Irenu moc nepotěšil. Na nový pugét praskl poslední zbytek mých momentálních úspor, ale soudil jsem, že se mi to bohatě vyplatí. V&nbsp;pět jsem stál s&nbsp;pugétem u&nbsp;pivovaru a&nbsp;v&nbsp;šest se tam objevila Alena. Vzala pugét a&nbsp;slíbila, že ho doručí.</p>

    <p class="e-bookprozatext">„A&nbsp;Aleno,“ řekl jsem, „mohla bys&nbsp;– přinýst mi vod Ireny vzkaz?“</p>

    <p class="e-bookprozatext">„Co ti má vzkázat?“</p>

    <p class="e-bookprozatext">Uměla ale mít blbý otázky. Schválně blbý.</p>

    <p class="e-bookprozatext">„No dyby mi něco vzkázala.“</p>

    <p class="e-bookprozatext">„A&nbsp;dyž ti nic nevzkáže?“</p>

    <p class="e-bookprozatext">„Vona mi určitě něco vzkáže.“</p>

    <p class="e-bookprozatext">Alena si prohlížela pugét, čuchla si k&nbsp;růžičkám a&nbsp;řekla:</p>

    <p class="e-bookprozatext">„Teda měla by.“</p>

    <p class="e-bookprozatext">„Počkám na tebe tady. Ve vosum, jo?“</p>

    <p class="e-bookprozatext">„Tady ne,“ řekla Alena „Já nechci, aby mě s&nbsp;tebou někdo viděl. Abych pak byla připsaná na ňáký seznamy.“</p>

    <p class="e-bookprozatext">Přehlédl jsem tu nepatřičnou vědomost. V&nbsp;rodině pana rady se zřejmě nedalo uchovat žádné tajemství.</p>

    <p class="e-bookprozatext">„Tak kde?“</p>

    <p class="e-bookprozatext">„Čekej na nádraží.“</p>

    <p class="e-bookprozatext">„Tam tě se mnou teprv uviděj.“</p>

    <p class="e-bookprozatext">„Ale tam to bude jako náhodou. Že čekáme voba na vlak. To neni nápadný.“</p>

    <p class="e-bookprozatext">Obrátila se a&nbsp;odběhla na basketbalových nohách, s&nbsp;velkým pugétem. Vlastně, kdyby se tak nepodobala Ireně, byla by to docela hezká holka.</p>

    <p class="e-bookhvezdickystred">*&nbsp;*&nbsp;*</p>

    <p class="e-booktirazacitacetext">Na nádraží jsem čekal už v&nbsp;půl osmé. Ve tři čtvrtě na osm přijel vlak od Nového Města a&nbsp;nahrnuli se do něj dělníci ze šichty v&nbsp;Metálu, a&nbsp;mezi nima se opačným směrem nenápadně proplítaly ženské, které přijely v&nbsp;tom vlaku s&nbsp;proviantem. Pan Krpata, četník, který na nádraží dělal hospodářskou kontrolu, se choval jako od narození slepý, ale pak z&nbsp;kanceláře vylezl pan Ceeh, Němec od kontroly, a&nbsp;tak se pan Krpata ostrozrace rozhlíd a&nbsp;chytil malého mužíka, který táhl dva obrovské kufry. Pan Ceeh se příblížil a&nbsp;Krpata nerudně nařídil kufry otevřít. Mužík je postavil na zem a&nbsp;pokrčil rameny. Pan Krpata rázně sám otevřel jeden a&nbsp;objevilo se prase, rozřezané a&nbsp;pěkně poskládané do kufru jako zavražděná Vranská. Málem že nemělo v&nbsp;čumáku citrón. Pan Ceech už se nadýchl, ale vtom se ke kufru přihnala dáma v&nbsp;černém závoji a&nbsp;s&nbsp;ní nějaký esesák se dvěma železnými kříži na blůze, pan Krpata je zpozoroval a&nbsp;prase přiklopil, a&nbsp;ten esesák začal nad kufrem o&nbsp;něčem povýšeně diskutovat s&nbsp;panem Ceehem, který byl jenom v&nbsp;rezervě flugzeugabwehru, takže nakonec srazil paty, najatý mužík sebral kufry a&nbsp;vzdálil se, za ním dáma s&nbsp;esesákem. Pan Ceeh zalezl do své kanceláře a&nbsp;špalír ženských s&nbsp;proviantem byl už skoro z&nbsp;dohledu.</p>

    <p class="e-bookprozatext">Uvelebil jsem se na lavičce na osamělém peróně a&nbsp;natáhl jsem nohy rovně před sebe. Zapadalo slunce, vzduch voněl nádražním pachem, kouřem a&nbsp;sazema, na vzdálené koleji šíbovali nákladní vlak s&nbsp;kanónama pod plachtou. Dlouhé stíny kopců od radechovského potoka se položily přes koleje, na obloze růžová vsakovala do modré, a&nbsp;v&nbsp;té směsi, jako skleněné korálky v&nbsp;šodó, se objevily první hvězdičky. Bylo mi dobře. Byl jsem si jistý, že pugét zabral. Nemohl nezabrat, po tom velkém odhalení ohledně Zdenka, co Irena včera učinila.</p>

    <p class="e-bookprozatext">Čas příjemně plynul, najednou po peróně zaklapaly sandálky a&nbsp;už přede mnou stála Alena. S&nbsp;pugétem. Rázem bylo po náladě.</p>

    <p class="e-bookprozatext">„Tady ti to Irena vrací,“ řekla Alena.</p>

    <p class="e-bookprozatext">Aniž jsem to měl v&nbsp;úmyslu, zaúpěl jsem:</p>

    <p class="e-bookprozatext">„Proč?“</p>

    <p class="e-bookprozatext">„Prej jí nemáš chodit na voči. Tak to řekla,“ řekla Alena a&nbsp;položila pugét vedle mě na lavici. „Tvojí vinou, řekla, se málem zabila.“</p>

    <p class="e-bookprozatext">„Mojí vinou! A&nbsp;kdopak chtěl mermomocí lízt na Pět prstů? Já se jenom chtěl projít!“</p>

    <p class="e-bookprozatext">„To je možný, ale upustils jí, a&nbsp;vona si nabila.“</p>

    <p class="e-bookprozatext">„Nepustil. Vyrvala se skoba.“</p>

    <p class="e-bookprozatext">„Tys ale věděl, že je vyviklaná.“</p>

    <p class="e-bookprozatext">„To věděla vona taky.“</p>

    <p class="e-bookprozatext">„Proto prej nechtěla slanit.“</p>

    <p class="e-bookprozatext">„Tak proč slaňovala?“</p>

    <p class="e-bookprozatext">„Ponivačs jí prej ukecal, prej.“</p>

    <p class="e-bookprozatext">„Pane Bože!“ pravil jsem. „Pane Bože!“</p>

    <p class="e-bookprozatext">Alena si sedla vedle mě, sukně se jí vyhrnula nad kolena, od basketu je měla pěkně zřízená, ale hezká. Na nohou měla sandály z&nbsp;hnědých řemínků. Mlčel jsem, úplně zničený.</p>

    <p class="e-bookprozatext">„Prostě,“ řekla Alena, „nemáš prej jí prostě chodit na voči.“</p>

    <p class="e-bookprozatext">„Nemám, jo? A&nbsp;co potom Zdeněk?“</p>

    <p class="e-bookprozatext">„Ten taky ne.“</p>

    <p class="e-bookprozatext">Podívala se na mě. Oči měla ale úplně stejné jako Irena. Velké, hnědé, s&nbsp;kapičkama medu.</p>

    <p class="e-bookprozatext">„Seš na tom vo něco líp než von,“ pravila. „Tobě vylil perka jen táta. Kdežto jemu je vylila Irena vosobně. Táta ho k&nbsp;ní pustil.“</p>

    <p class="e-bookprozatext">Naštvalo mě to.</p>

    <p class="e-bookprozatext">„To nevim, že bych na tom byl líp než von. Mně nevylila perka jedině proto, že mě k&nbsp;ní váš táta nepustil.“</p>

    <p class="e-bookprozatext">„Ajo,“ pravila. „Nojo. Mužská hlava.“</p>

    <p class="e-bookprozatext">Mlčeli jsme. Skleněné hvězdičky se rozsvěcovaly víc a&nbsp;víc, modrá tmavla, růžová se rozdělila na pramínky a&nbsp;nepravidelně pruhovala tu tmavomodrou modrou s&nbsp;tím skleněným hvězdným potěrem. Vál teplý červencový větřík a&nbsp;na kolejích cvakaly vagóny.</p>

    <p class="e-bookprozatext">Vzal jsem pugét z&nbsp;lavice a&nbsp;položil jsem ho Aleně na klín.</p>

    <p class="e-bookprozatext">„Na. Vem si to.“</p>

    <p class="e-bookprozatext">„Děkuju, nechci!“ řekla a&nbsp;položila pugét na klín mně.</p>

    <p class="e-bookprozatext">„Ale tak si ho ven!“</p>

    <p class="e-bookprozatext">Chtěl jsem jí ho dát zas na klín, jenže mě prudce odstrčila.</p>

    <p class="e-bookprozatext">„Děkuju, nechci!“</p>

    <p class="e-bookprozatext">„Proč?“</p>

    <p class="e-bookprozatext">„Koupils ho Ireně.“</p>

    <p class="e-bookprozatext">„Ale teď ho dávám tobě.“</p>

    <p class="e-bookprozatext">„Vodložený pugéty neberu.“</p>

    <p class="e-bookprozatext">„Tak já ti koupim novej.“</p>

    <p class="e-bookprozatext">„Děkuju, nechci.“</p>

    <p class="e-bookprozatext">Došlo mi, že jsem se zachoval jako slon. Sešeřilo se a&nbsp;Aleně se nějak podezřele zaleskly oči. Nojo, já blbec.</p>

    <p class="e-bookprozatext">„Já sem vůl,“ řekl jsem.</p>

    <p class="e-bookprozatext">„To seš.“</p>

    <p class="e-bookprozatext">„Já ale nemyslim kvůli Ireně.“</p>

    <p class="e-bookprozatext">„Já taky ne,“ řekla a&nbsp;popotáhla nosem. „Kruci, nemáš kapesník?“</p>

    <p class="e-bookprozatext">Podal jsem jí ho. Začla si utírat oči.</p>

    <p class="e-bookprozatext">„Neplač!“ řekl jsem.</p>

    <p class="e-bookprozatext">„Copak pláču? Nepláču!“ řekla. „Brečim!“</p>

    <p class="e-bookprozatext">A&nbsp;rozeštkala se, jak byla pivotmanka mistrovskýho teamu.</p>

    <p class="e-bookprozatext">Proboha, napadlo mi, snad mě nemiluje?</p>

    <p class="e-bookprozatext">Brečela, až se jí ramínka škubala. Vzal jsem ji kolem ramínek.</p>

    <p class="e-bookprozatext">„Tak nebreč,“ řekl jsem.</p>

    <p class="e-bookprozatext">„Já nebrečim,“ pravila. „Já řvu!“</p>

    <p class="e-bookprozatext">Málem to vystihla úplně přesně.</p>

    <p class="e-bookprozatext">„Ir –“ začal jsem, a&nbsp;rychle jsem se opravil: „Aleno! No tak! Tak neřvi!“</p>

    <p class="e-bookprozatext">Ale ona řvala, nebo teda brečela, prostě plakala tak usedavě, že se mi jí udělalo líto.</p>

    <p class="e-bookprozatext">„No tak, Ir&nbsp;– Aleno!“</p>

    <p class="e-bookprozatext">„Vidíš!“ vzlykla a&nbsp;bečela. „Pořád samá Irena, Irena, Irena! Kruci, já jí mám ráda. Je to ségra. Ale štve mě, že sem vedle ní úplnej vosk!“</p>

    <p class="e-bookprozatext">„Nejseš,“ řekl jsem. „A&nbsp;dyž seš, tak seš hezkej vosk.“</p>

    <p class="e-bookprozatext">„To se líp koukni, buď tak laskavej, jo?“</p>

    <p class="e-bookprozatext">„Já se koukám.“</p>

    <p class="e-bookprozatext">„Tak žes eště nic neviděl, dyž se koukáš!“</p>

    <p class="e-bookprozatext">Asi je do mě opravdu zabouchnutá, pomyslel jsem si s&nbsp;úžasem. To je teda sranda. To je teda zas jeden z&nbsp;těch vtipů, co je Pán Bůh pořád dělá. Z&nbsp;těch blbejch vtipů.</p>

    <p class="e-bookprozatext">„Člověk je někdy slepej,“ řekl jsem.</p>

    <p class="e-bookprozatext">„Voslepenej dybys řek! Ireně stačí zakroutit zadkem, a&nbsp;všichni ste jak vovce!“</p>

    <p class="e-bookprozatext">„Tobě taky, Aleno.“</p>

    <p class="e-bookprozatext">„Náhodou ho mám hezčí než Irena,“ řekla. „Jenomže mám strašnej nos.“</p>

    <p class="e-bookprozatext">Proti své vůli jsem se jí na něj podíval a&nbsp;najednou jsem si uvědomil tu velkou pravdu. Nebo malou. Právě tím nosem se hlavně lišila od Ireny, které se jinak děsně podobala. Měla pravdu. Poctivě vzato zadeček měla pěknější. Irena měla trošku tendenci k&nbsp;baroknímu tvaru, kdežto Alena byla vyběhaná z&nbsp;pod košů.</p>

    <p class="e-bookprozatext">„Nemáš,“ pravil jsem konejšivě.</p>

    <p class="e-bookprozatext">„Mám,“ řekla. „Pořád se mi blejská.“</p>

    <p class="e-bookprozatext">„Tak si ho napudruj.“</p>

    <p class="e-bookprozatext">„To je málo platný.“</p>

    <p class="e-bookprozatext">„Tak ho nech blejskat. Mně to nevadí.“</p>

    <p class="e-bookprozatext">„To řikáš,“ pravila.</p>

    <p class="e-bookprozatext">Zase se rozvzlykala.</p>

    <p class="e-bookprozatext">Na perón vešla paní Moutelíková a&nbsp;ihned zaznamenala Aleniny slzy a&nbsp;dala si je očividně do souvislosti s&nbsp;mou přítomností.</p>

    <p class="e-bookprozatext">„A&nbsp;poď vocuď!“ zasyčela Alena.</p>

    <p class="e-bookprozatext">„Rači počkáme, ne? Až přijede vlak. Takhle to bude aspoň vypadat, že čekáme na vlak. Dyž se teď zvednem, seš zejtra na seznamu.“</p>

    <p class="e-bookprozatext">„Tak ať sem!“ odsekla Alena. „Stejně se jinak mezi hezký holky nedostanu!“</p>

    <p class="e-bookhvezdickystred">*&nbsp;*&nbsp;*</p>

    <p class="e-booktirazacitacetext">Vypadli jsme z&nbsp;nádraží a&nbsp;šli jsme k&nbsp;řece. Se mnou se něco dělo. Páni! No bylo to jasný. Zamilovával jsem se. Už bylo skoro tma, vedl jsem Alenu pod paží, její pevný basketbalistický bok jsem cítil na svém boku, nos z&nbsp;profilu a&nbsp;v&nbsp;té červencové, hvězdama iluminované noci vůbec nevypadal nějak zle, ty dva copy jí vyloženě slušely a&nbsp;všiml jsem si, že si do nich dala zelené mašličky místo těch růžových gum, které v&nbsp;nich měla u&nbsp;pana profesora Starce. To nevěděla, že tam budu já, napadlo mě. Páni! Vlastně to byla jediná copatá holka na gymplu. Nojo, vlastně jediná.</p>

    <p class="e-bookprozatext">Už jsme byli před jejich domem. Zastavila se.</p>

    <p class="e-bookprozatext">„Nechoď eště, Aleno! Poď se projít do lesa!“</p>

    <p class="e-bookprozatext">„Já musim bejt v&nbsp;devět doma.“</p>

    <p class="e-bookprozatext">„To máš eště čtvrt hodiny.“</p>

    <p class="e-bookprozatext">Cítil jsem, že se jí domů strašně nechce. Mně se strašně chtělo jít s&nbsp;ní do lesa.</p>

    <p class="e-bookprozatext">„Tak poď,“ řekla, bez dlouhých Ireniných cavyků.</p>

    <p class="e-bookprozatext">Rychle jsme přešli přes most a&nbsp;kolem pivovaru a&nbsp;zapadli jsme rovnou mezi stromy. Byla tam vysoká tráva. Beze všech předmluv jsem jí políbil. Měla moc fajn teplou, měkkou pusu a&nbsp;líbala mě taky. Líbali jsme se velmi vehementně asi pět minut, pak jsme se potřebovali nadechnout. Ale řekla:</p>

    <p class="e-bookprozatext">„A&nbsp;Irena je stejně blbá!“</p>

    <p class="e-bookprozatext">„To je, Aleno.“</p>

    <p class="e-bookprozatext">„Vona je docela fajn a&nbsp;moje ségra, ale v&nbsp;podstatě je blbá!“</p>

    <p class="e-bookprozatext">„Strašně!“</p>

    <p class="e-bookprozatext">„Ty to neřikej, Danny. Ale vona je.“</p>

    <p class="e-bookprozatext">„Co mám teda říct?“</p>

    <p class="e-bookprozatext">„No něco vo mně řekni přeci!“</p>

    <p class="e-bookprozatext">„Ty seš fajn. Ty seš vohromná, Aleno. Máš vůbec nejhezčí zadeček v&nbsp;hradeckým kraji.“</p>

    <p class="e-bookprozatext">„Eště že to aspoň někdo vocení,“ pravila. „A&nbsp;tos mě neviděl bez šatů.“</p>

    <p class="e-bookprozatext">Vrhnul jsem se na ni a&nbsp;zase jsme se asi pět minut líbali. Pak jsem jí zajel rukou pod sukně a&nbsp;nahmatal jsem kalhotky.</p>

    <p class="e-bookprozatext">„Mne,“ pravila podle pravidel do mojí huby.</p>

    <p class="e-bookprozatext">„Proč ne, Aleno?“ řekl jsem stejně podle pravidel a&nbsp;zahák jsem jí prst za gumičku na bříšku.</p>

    <p class="e-bookprozatext">„Mne!“ opakovala a&nbsp;chytla mě za ruku.</p>

    <p class="e-bookprozatext">Napůl jsem kalhotky stáhl a&nbsp;ucítil jsem husté chloupky.</p>

    <p class="e-bookprozatext">„Bne! Bnech mě!“ vyškubla se mi. Byla z&nbsp;toho basketu pěkně vytrénovaná. Vstala, vyhrnula si krátkou sukni, a&nbsp;jak tak stála přede mnou, natáhla si kalhotky zpátky do správné polohy. Měla je malé a&nbsp;bílé jako z&nbsp;mlíka Vstal jsem taky.</p>

    <p class="e-bookprozatext">„Ty se zlobíš?“</p>

    <p class="e-bookprozatext">„Ale ne,“ řekla, „ale teď nemůžem.“</p>

    <p class="e-bookprozatext">„Proč ne?“</p>

    <p class="e-bookprozatext">Odpověděly za mne hodiny z&nbsp;radnice.</p>

    <p class="e-bookprozatext">„Ježíši! Čtvrt na deset! Já sem měla bejt v&nbsp;devět doma!“</p>

    <p class="e-bookprozatext">„Nechoď! Táta ti už stejně vynadá!“</p>

    <p class="e-bookprozatext">„Eště třeba ne. Von drží akademickou čtvrthodinku.“</p>

    <p class="e-bookprozatext">Objal jsem ji:</p>

    <p class="e-bookprozatext">„Aleno!“</p>

    <p class="e-bookprozatext">Znova jsme se líbali, takže to bylo dobré. Ale jen asi minutku.</p>

    <p class="e-bookprozatext">„Já musim fakt jít.“</p>

    <p class="e-bookprozatext">„Aleno! Já chci strašně bejt s&nbsp;tebou!“</p>

    <p class="e-bookprozatext">„Já s&nbsp;tebou taky, Danny!“</p>

    <p class="e-bookprozatext">Páni! Tohle mi snad ještě žádná z&nbsp;těch třiadvaceti takhle rovnou neřekla! Irena mi to řekla několikrát, ale neměla hudební sluch, takže jsem jasně slyšel, že to jen tak říká, ale kdyby, moc by si to rozmyslela. Alena ne. Bože! A&nbsp;sáh jsem jí na její zahrádku, a&nbsp;ona mi to hned nato řekla takhle! Ach Bože! Páni!</p>

    <p class="e-bookprozatext">„Tak přiď zejtra!“ řekl jsem.</p>

    <p class="e-bookprozatext">„Zejtra nemůžu. Přijede teta z&nbsp;Rounova a&nbsp;dem s&nbsp;ní večer do přírodního divadla.“ Přemýšlela, a&nbsp;velmi dobře: „Ale jestli chceš, jestli fakt chceš, pojeď se mnou v&nbsp;sobotu na kole na Šerlich pro med.“</p>

    <p class="e-bookprozatext">„Tak jo.“</p>

    <p class="e-bookprozatext">Podívala se na mě, jako zkoumavě nebo co, jako kdyby si nebyla jistá, jak to přijmu, to, co mně řekne. Řekla:</p>

    <p class="e-bookprozatext">„Třeba… bysme tam mohli zůstat přes noc. Voni sou to nějaký naši příbuzný, a&nbsp;já tam někdy sem přes noc. Takže doma řeknu, že tam budu přes noc, a&nbsp;jim řeknu, že musim večer zpátky… víš…“</p>

    <p class="e-bookprozatext">Co mi řekla, mě úplně připravilo o&nbsp;rozum. Otázal jsem se jak Honza z&nbsp;bezu:</p>

    <p class="e-bookprozatext">„A&nbsp;kde teda budem?!“</p>

    <p class="e-bookprozatext">„Bóže!“ vzdychla „No v&nbsp;ňákym hotelu přeci! Tam sou takový všelijaký vejletní hotely. Copaks tam nikdy nebyl?“</p>

    <p class="e-bookhvezdickystred">*&nbsp;*&nbsp;*</p>

    <p class="e-booktirazacitacetext">Tak jsme jeli v&nbsp;sobotu ráno na kolech na Šerlich. To nebylo na naší výpravě to nejhezčí. Alena se sice dostavila v&nbsp;krátkých modrých šortkách, a&nbsp;jak jsem šlapal za ní, skýtala mi celou cestu překrásný výhled na svůj opravdu modelový zadeček, ale já nebyl žádný Cabicar. Rovnováhu jsem měl poměrně vratkou, kdykoli kolem nás zezadu přejel nějaký automobil, rozkývalo to se mnou ze strany na stranu a&nbsp;jevil jsem tendenci sjet do příkopu, a&nbsp;dvakrát jsem taky sjel. Naštěstí jsem si jen rozbil koleno a&nbsp;kolo zůstalo pojízdné. Do každého kopce jsem se zadýchal a&nbsp;Alena na mě většinou musela nahoře počkat. Trochu si ze mě dělala legraci, ale na basketbalistku ne moc. Taky si ji dělala s&nbsp;takovým taktem nebo co, no, prostě věděla, kam jedem a&nbsp;proč, a&nbsp;oba jsme byli k&nbsp;sobě děsně taktní.</p>

    <p class="e-bookprozatext"><span class="calibre20">V&nbsp;Máselné Lhotě jsme byli ve tři. Já si sed do lesa a&nbsp;Alena virtuózně sjížděla klikatou polní cestou ke statku, kde pěstovali včely ti její příbuzní. Měli jsme domluveno, že tam zůstane na svačinu, pak řekne, že musí být večer doma, já na ni počkám v&nbsp;lese, a&nbsp;až tam dá sbohem, popojedeme kousek dál na úpatí Šerlichu, kde stály ty výletní hotely.</span></p>

    <p class="e-bookprozatext">Ležel jsem v&nbsp;trávě zlatavé metlicema a&nbsp;sbíral jsem pozbyté síly u&nbsp;vědomí, že je večer budu mimořádně potřebovat. Po nebi se loudali beránci, z&nbsp;vesnice znělo bučení krav, někde zvonily koňské postroje. Pokusil jsem se pomyslet, že mě konečně, konečně Pán Bůh odmění za všechno to úsilí, ale nevyšlo mi to, patrně proto, že tentokrát to mělo být doopravdy, opravdové smilstvo, ještě k&nbsp;tomu s&nbsp;ochranou, to tomu hříchu nasazovalo korunu. Jenomže jsem přeci nemoh riskovat, že Alenu zbouchnu. Ani jí asi ještě nebylo šestnáct. Ireně mělo být v&nbsp;srpnu sedmnáct, tak to Aleně bylo nanejvýš šestnáct pryč. To jsem nemoh riskovat, i&nbsp;když duši jsem teda riskoval, s&nbsp;opravdovým smilstvem. Ale nějak jsem cítil, že Bůh je sice dost ras, ale tenhle hřích dost odpouští, ačkoliv je ze sedmero hlavních. Je ale ten nejmíň hlavní, určitě, hřích to je, a&nbsp;myslet si, že je to odměna od Pána Boha, by bylo rouhání. Jenže ho polehčí, že tím Aleně udělám radost, to křesťané mají dělat. Nojo, jenže ji tím taky svedu ke hříchu. To zas udělá radost mně. Když se to sečte, dva hříchy a&nbsp;dvě polehčující okolnosti, je to jedna polehčující okolnost za každý hřích. To nám Pán Bůh určitě odpustí. Začal jsem se strašně těšit na Alenu, na její famózní zadeček bez šatů a&nbsp;vtom se objevila v&nbsp;dálce u&nbsp;statku pode mnou, se dvěma velkýma taškama plnýma medu na řídítkách, virtuózně naskočila na své dámské kolo se síťkou kvůli ochraně proti zachycení sukně, kolo bylo nové, já nevím, kde ti konstruktéři žili, když jsem si vzpomněl na její sukýnku… a&nbsp;už šlapala do kopce k&nbsp;Šerlichu.</p>

    <p class="e-bookprozatext">Naskočil jsem, skoro stejně virtuózně jako ona, a&nbsp;šlapal jsem po cestě souběžné s&nbsp;tou, co po ní jela. Když jsme byli z&nbsp;dohledu statku, přejel jsem na její cestu a počkal jsem na ni.</p>

    <p class="e-bookprozatext">A&nbsp;pak jsme šlapali vedle sebe, do mírného svahu k&nbsp;těm hotelům.</p>

    <p class="e-bookhvezdickystred">*&nbsp;*&nbsp;*</p>

    <p class="e-booktirazacitacetext">Byly tam tři. Kus před tím prvním jsme slezli z&nbsp;kol a&nbsp;Alena se styděla jít se mnou dovnitř.</p>

    <p class="e-bookprozatext">„Ty, voni to poznaj, dyž budem dělat, že sme manžele.“</p>

    <p class="e-bookprozatext">Taky mi vrtalo hlavou, co řeknem. Už včera. Alena vypadala děsně nezletile, já sice o&nbsp;něco míň, ale na ženáče taky sotva. Jenže včera jsem to nechal na inspiraci až na místě, a&nbsp;inspirace se teď nekonala.</p>

    <p class="e-bookprozatext">„Tak tam pudem každej zvlášť a&nbsp;najmem si každej jeden pokoj.“</p>

    <p class="e-bookprozatext">„To pak to bude docela jasný, že nejsme manžele.“</p>

    <p class="e-bookprozatext">„No dyť v&nbsp;tom případě nebudem dělat, že sme manžele,“ projevil jsem opět naprosté blbectví.</p>

    <p class="e-bookprozatext">„<span class="e-booktirazacitacetextkurzivachar">Tamto</span> bude přece docela jasný, že!“ pravila Alena „Přeci mi nikdo nebude věřit, že sem si vyjela sama na kole na noc do hotelu. Eště s&nbsp;medem. A&nbsp;nezletilá.“</p>

    <p class="e-bookprozatext">Hleděl jsem na ni, připadala mi krásná. Byl jsem teda dřív slepý. Nosejk se jí lesknul, ale to mi připadalo jedině legrační. Teda jí nikdo nebude věřit nic, ani kdyby to byla úplná pravda.</p>

    <p class="e-bookprozatext">„Zbejvá jediná možnost,“ řekl jsem. „Řeknem, že sme bratr a&nbsp;sestra.“</p>

    <p class="e-bookprozatext">„To je blbý, neni?“</p>

    <p class="e-bookprozatext">„Co by na tom bylo blbýho?“</p>

    <p class="e-bookprozatext">„No že by brácha se sestrou jezdili na vejlety…“</p>

    <p class="e-bookprozatext">To měla asi pravdu. Z&nbsp;vlastní zkušenosti jsme to neznali. Já sestru neměl a&nbsp;ona neměla bráchu. Ale Marie Dreslerová bráchu měla, o&nbsp;rok staršího, a&nbsp;já se to dozvěděl teprve, když už jsem ji dva roky miloval. Tak byl neviditelný.</p>

    <p class="e-bookprozatext">„Tak co mám teda říct?“</p>

    <p class="e-bookprozatext">„Já nevim.“</p>

    <p class="e-bookprozatext">Těsně před cílem taková pitomá překážka! Stáli jsme nerozhodně s&nbsp;kolama, bylo horko, zpívali cvrčci, strašně jsem chtěl být s&nbsp;Alenou v&nbsp;hotelu v&nbsp;pokoji.</p>

    <p class="e-bookprozatext">„Já to řeknu!“ pravil jsem pevně.</p>

    <p class="e-bookprozatext">„Co?“</p>

    <p class="e-bookprozatext">„Že sme bratr a&nbsp;sestra.“</p>

    <p class="e-bookprozatext">„Já nevim, teda…“</p>

    <p class="e-bookprozatext">„Co mně můžou udělat?“</p>

    <p class="e-bookprozatext">„No&nbsp;– asi nic, asi…“</p>

    <p class="e-bookprozatext">„Nejvejš mi řeknou, že nemaj žádnej pokoj volnej.“</p>

    <p class="e-bookprozatext">„Nojo. Snad jo.“</p>

    <p class="e-bookprozatext">Odhodlaně jsem tedy vykročil k&nbsp;prvnímu hotelu s&nbsp;oznámením, že jsem si vyjel vyspat se se sestrou do hor.</p>

    <p class="e-bookprozatext">Ty se mnou vyběhnou!</p>

    <p class="e-bookprozatext">Jenže se to vyřešilo hladce. Neměli nic volného. Byla plná sezóna. Popojeli jsme k&nbsp;druhému hotelu a&nbsp;tam se to opakovalo.</p>

    <p class="e-bookprozatext">Před třetím jsem řekl Aleně:</p>

    <p class="e-bookprozatext">„Poď tam se mnou. Vono to vypadá věrohodnějc, a&nbsp;stejně zas nic nebudou mít.“</p>

    <p class="e-bookprozatext">Šla tedy hrdinně vedle mě a&nbsp;hned mezi dveřma zrudla. Hotel byl hotýlek, foyer jako větší předsíň, ale hezky vypanelovaný, v&nbsp;panelování přepážka a&nbsp;nad ní nápis <span class="e-booktirazacitacetextkurzivachar">RECEPCE</span>. Nikdo tam nebyl. Jenom mačkací zvonek na pultě. Čekali jsme asi pět minut. Pak jsem se odhodlal a&nbsp;zazvonil jsem.</p>

    <p class="e-bookprozatext">Odněkud zevnitř se vynořil pán v&nbsp;staromódní košili bez límečku, takové na připínání kaučukového límce, jaké ještě někdy nosil můj otec. Na první pohled se mi moc nezdál. Kouknul na mě, pak na Alenu, a&nbsp;měl nás zřejmě přečtené. Řekl:</p>

    <p class="e-bookprozatext">„Chcete pokoj?“</p>

    <p class="e-bookprozatext">„A&nbsp;– ano,“ řekl jsem koktavě, jak mě ta přímočarost vyvedla z&nbsp;míry. „My sme se se sestrou&nbsp;– my bysme tu chtěli zůstat přes noc. My&nbsp;–“ najednou inspirace naskočila a&nbsp;já se plynule rozhovořil. Pán mě poslouchal se zájmem, nějak podezřele si prohlížel Alenu, která byla pořád rudá, a&nbsp;já hovořil: „My sme z&nbsp;Prahy a&nbsp;děláme takovou túru na kolech. Včera sme spali v&nbsp;Zelenym Hradci a&nbsp;zejtra bysme rádi dojeli do Kostelce.“</p>

    <p class="e-bookprozatext">„Děláte túru, jo? Kde máte ruksaky?“</p>

    <p class="e-bookprozatext">Alena se vzňala. Rychle jsem se pokusil zachránit situaci:</p>

    <p class="e-bookprozatext">„Máme tašky, venku na kolech.“</p>

    <p class="e-bookprozatext">„Leda to. Dneska sou mladý nerozvážný,“ pravil pán. „Vyjedou si jen tak, kolikrát ani rodičum nic neřeknou.“</p>

    <p class="e-bookprozatext">„Naši to vědí. Táta nám, mně a&nbsp;Al-Ireně pomáhal sestavit si plán&nbsp;–“</p>

    <p class="e-bookprozatext">„Leda to,“ pravil opět pán. „Až na to, že vy žádný sourozenci nejste.“</p>

    <p class="e-bookprozatext">„Dovolte!“ pokusil jsem se ohradit.</p>

    <p class="e-bookprozatext">„Podívejte, nevalte to na mě,“ pravil pán. Za mnou svítilo něco červeného, asi Alena. „Vaše sestra se menuje Alirena, jo? Takový méno sem v&nbsp;životě neslyšel, a&nbsp;už sem ňákej ten rok u&nbsp;týhle živnosti. Tak ze mě nedělejte vola.“</p>

    <p class="e-bookprozatext">Pravil jsem chabě:</p>

    <p class="e-bookprozatext">„Já se vod vás nenechám urážet!“ a&nbsp;pánovu tvář osvítilo purpurové světlo.</p>

    <p class="e-bookprozatext">„Já vás urážim,“ pravil pán. „Heleďte se. Chcete se se slečnou vyhajat. Vono se to nesmí, říše to zakázala. Jenomže vono se toho v&nbsp;tomhle protentokrátě už toho nesmí tolik, tak coby žeby, žejo? Vemte si prostě každej jeden pokoj, pro případ, že by přišla kontrola. Dyž vás kontrola najde v&nbsp;jednom pokoji, já sem z&nbsp;obliga, v&nbsp;průseru ste vy. Navalte legitimace!“</p>

    <p class="e-bookprozatext">Byl jsem z&nbsp;toho tak tumpachový, že jsem bez odmlouvání vytáhl študentskou legitku z&nbsp;gymplu a&nbsp;Alena, jako v&nbsp;tranzu, taky. Ještě že jsme padli na takovýho kanóna. Vůbec nás nenapadlo, ani mě, ani Alenu, že Němci zavedli v&nbsp;hotelích povinnost ukázat legitimaci.</p>

    <p class="e-bookprozatext">Pán si nás zapsal, to bylo blbé. Ale jak se vidina noci s&nbsp;Alenou prudce přiblížila skutečnosti, bylo mi to fuk. Napsal si nás stejně každého pod jiné číslo, takže kdyby došlo k&nbsp;nějaké nepravděpodobnosti, nějak se z&nbsp;toho doma vylžem. No, asi sotva. Alena sotva vysvětlí, proč nespala u&nbsp;svého medonosného strýce, nebo kdo to byl, a&nbsp;já sotva doma vysvětlím, proč jsem řek, že jedu s&nbsp;horolezcema do Prachovských skal. Ale i&nbsp;to mi bylo fuk, všechno jsem nechal plavat. Příšerně jsem se těšil na noc s&nbsp;Alenou, která mezitím poněkud vybělela.</p>

    <p class="e-bookprozatext">„Tady máte,“ pán nám vrátil legitky. „Je to jednička a&nbsp;trojka. Dejte si tam ty&nbsp;– ty tašky či co, ale zůstat tam zatím eště nemůžete. Sou tam taky dva takový&nbsp;– sourozenci. Vona je v&nbsp;jedničce a&nbsp;von v&nbsp;trojce, jenomže šli na borůvky a&nbsp;maj se vrátit do večeře, jenže kdy, to nevim. Dybyste tam šli teď, mohli by vás vyrušit v&nbsp;nejlepčim.“</p>

    <p class="e-bookprozatext">Alena opět zrudla, pán si toho všiml.</p>

    <p class="e-bookprozatext">„Mno,“ usmál se. „Ale nemusíte mít obavy. Až se vrátěj, já jim vysvětlim situaci. Slečna pude do jedničky, vy do trojky, no a&nbsp;pak si to čenžnete s&nbsp;tim druhym panem bratrem a&nbsp;tou druhou sestřičkou. Ste spokojený?“</p>

    <p class="e-bookprozatext">„Fajn,“ řekl jsem. „Díky.“</p>

    <p class="e-bookprozatext">A&nbsp;vypadli jsme pro tašky s&nbsp;medem.</p>

    <p class="e-bookhvezdickystred">*&nbsp;*&nbsp;*</p>

    <p class="e-booktirazacitacetext">Bylo pět. Šli jsme taky na borůvky. Pán se prokázal jako znamenitý obchodník. Když jsme si nahoru vynesli med a&nbsp;pak jsme se ztráceli hlavním vchodem, zavolal na mě. Alena vypadla a&nbsp;já se vrátil. Pán se ke mně naklonil přes pult:</p>

    <p class="e-bookprozatext">„Máte gum?“ zeptal se polohlasem.</p>

    <p class="e-bookprozatext">Měl jsem gum, ale nebyl jsem ve stavu mu odmítnout.</p>

    <p class="e-bookprozatext">„Jaký máte?“ zeptal jsem se.</p>

    <p class="e-bookprozatext">„Príma předválečný Olla. S&nbsp;takovym tim balónkem na špičce. Ty sou nejlepší. Ty bez balónku snadno praskaj a&nbsp;– koukám, že vaše slečna neni dvakrát stará. To by byl malér. Taky sou několikrát použitelný.“</p>

    <p class="e-bookprozatext">„Dejte mi dvě.“</p>

    <p class="e-bookprozatext">„Sou v&nbsp;balíčkách po třech.“</p>

    <p class="e-bookprozatext">„Tak jeden balíček.“</p>

    <p class="e-bookprozatext">Předražil ho, mizera, asi tak o&nbsp;pět set procent. Ale byl to formát. Těšil jsem se tak, že bych mu byl podepsal třeba směnku, na kolik by byl chtěl.</p>

    <p class="e-bookprozatext">Obrátil jsem se k&nbsp;odchodu, ale v&nbsp;tom mě napadla úděsná myšlenka. Otočil jsem se zpátky.</p>

    <p class="e-bookprozatext">„Jo&nbsp;– prosim vás a&nbsp;vodkud sou ty dva v&nbsp;těch pokojích?“</p>

    <p class="e-bookprozatext">„Z&nbsp;Prahy,“ povídal a&nbsp;aby mě nenechal na pochybách, že se pase na mém duševním utrpení, řekl ještě: „Jako vy.“</p>

    <p class="e-bookprozatext">Dostal jsem vztek.</p>

    <p class="e-bookprozatext">„My teda z&nbsp;Prahy nejsme. To sem si vymyslel.“</p>

    <p class="e-bookprozatext">„Klid, mladej,“ řekl. „Tydle sou. Jednak to poznám, jednak přijeli autem a&nbsp;to má pražskou značku. Teď v&nbsp;ňom zas vodjeli na ty borůvky.“</p>

    <p class="e-bookprozatext">Moc jsem mu nevěřil a&nbsp;on snad doved číst myšlenky. Pravil:</p>

    <p class="e-bookprozatext">„Klid, povídám. Z&nbsp;hradeckýho kraje nejsou. Přece bych si, mladej, pokazil pověst u&nbsp;kunčoftů, dybych je navážel do nějakejch inflagranti. Todle sou docela bezpečně Pražáci a&nbsp;sou asi dvakrát tak starý jako vy a&nbsp;třikrát tak jako vaše slečna. A&nbsp;taky sou určitě ženatý. Akorát že ne spolu.“</p>

    <p class="e-bookprozatext">Byl to teda kuplíř! Konverzace s&nbsp;ním ve mně probudila pocit hříšnosti.</p>

    <p class="e-bookprozatext">„S&nbsp;těma se snadno dohodnete, mladej. Já jim řeknu, vo co kráčí, jestli se vrátěj dřív než vy. Zatim si běžte užít sluníčko se svou slečnou. Hergot, že vám to ale závidim! Kolik jí je? Jedenáct?“</p>

    <p class="e-bookprozatext">„A&nbsp;půl,“ řekl jsem, ale už jsem na něj vztek neměl.</p>

    <p class="e-bookprozatext">„Budete určitě spokojenej. Myslim s&nbsp;ubytováním. A&nbsp;dyž někdy příště zas semle támle něco, rozumíte, sem dycky k&nbsp;službám. Diskrétnost ctí zaručena.“</p>

    <p class="e-bookprozatext">Vypadl jsem s&nbsp;obrovským pocitem hříšnosti, ale de facto příjemným. Trochu mi vadil Pán Bůh, poněvadž je vševědoucí.</p>

    <p class="e-bookhvezdickystred">*&nbsp;*&nbsp;*</p>

    <p class="e-booktirazacitacetext">„Sou to nějaký lidi z&nbsp;Prahy,“ vykládal jsem Aleně. „Von povídal, že sou voba ženatý, ovšem každej s&nbsp;jiným.“</p>

    <p class="e-bookprozatext">Alena seděla na pařezu mezi borůvčím a&nbsp;pusu měla na tmavomodro. Po mé informaci nějak ztichla, ozvala se teprve za chvilku:</p>

    <p class="e-bookprozatext">„Tak to je manželská nevěra, žejo?“</p>

    <p class="e-bookprozatext">„Nojo,“ řekl jsem. „To je.“</p>

    <p class="e-bookprozatext">„To je ale strašný!“</p>

    <p class="e-bookprozatext">„Co?“</p>

    <p class="e-bookprozatext">„Že se lidi vemou a&nbsp;pak&nbsp;– si sou nevěrný.“</p>

    <p class="e-bookprozatext">„Nojo,“ řekl jsem. „To je.“</p>

    <p class="e-bookprozatext">„Proč se takoví lidi berou, dyž sou si pak nevěrný?“</p>

    <p class="e-bookprozatext">„To voni eště nevědí, dyž se berou, asi.“</p>

    <p class="e-bookprozatext">„Tak se nemaj brát.“</p>

    <p class="e-bookprozatext">„Dyž nevědi, že si budou nevěrný?“</p>

    <p class="e-bookprozatext">„Dyž nevědi, <span class="e-booktirazacitacetextkurzivachar">jestli</span> si nebudou nevěrný!“</p>

    <p class="e-bookprozatext">„Nojo,“ řekl jsem. „To ne.“</p>

    <p class="e-bookprozatext">„Přeci dyž se maj lidi rádi, tak musej <span class="e-booktirazacitacetextkurzivachar">vědět</span>, že by to s&nbsp;nikým jinym –“ rozvíjela Alena svou zjednodušenou teorii, „– že? A&nbsp;dyž potom jeden z&nbsp;nich má toho druhýho pořád rád, a&nbsp;ten druhej ho zradí&nbsp;– no to je přeci tak&nbsp;– tak nelidský&nbsp;–“</p>

    <p class="e-bookprozatext">„Nojo,“ řekl jsem. „To je.“ Koukal jsem, jak se slunce hezky mazlí s&nbsp;Aleninými stehny, a&nbsp;připadalo mi to spíš lidský, ale opakoval jsem: „To je, teda.“</p>

    <p class="e-bookprozatext">„No neni?“</p>

    <p class="e-bookprozatext">„No je.“</p>

    <p class="e-bookprozatext">Po jednom copu jí lezla beruška. Dost se motala v&nbsp;pěkně utáhnutých uzlech. Zaujalo mě, jestli trefí a&nbsp;kam.</p>

    <p class="e-bookprozatext">„Danny,“ ozvala se Alena.</p>

    <p class="e-bookprozatext">„Jo?“</p>

    <p class="e-bookprozatext">„Heleď, tebe to asi namíchne, ale heleď –“</p>

    <p class="e-bookprozatext">Ztratil jsem zájem o&nbsp;berušku. Aleniny zjednodušené duševní pochody ji zřejmě vedly k&nbsp;nějakému, mně krajně nepříznivému závěru.</p>

    <p class="e-bookprozatext">„Co, Aleno?“</p>

    <p class="e-bookprozatext">„Já ti&nbsp;– mně se ti ňák –“</p>

    <p class="e-bookprozatext">„Co?“</p>

    <p class="e-bookprozatext">„Já tam nepudu!“ vyhrkla.</p>

    <p class="e-bookprozatext">„Kam?“</p>

    <p class="e-bookprozatext">„Do toho hotelu. Dyž tam bude vona –“</p>

    <p class="e-bookprozatext">„Kdo vona?“</p>

    <p class="e-bookprozatext">„Ta&nbsp;– nevěrná panička. A&nbsp;ten&nbsp;– sviňák!“</p>

    <p class="e-bookprozatext">„Ale no tak, Aleno! To přece nemá s&nbsp;náma nic společnýho!“</p>

    <p class="e-bookprozatext">„Má!“ odsekla a&nbsp;nedívala se na mě.</p>

    <p class="e-bookprozatext">„Jakto? My přeci nejsme ženatý!“</p>

    <p class="e-bookprozatext">„Ale ty stejně miluješ Irenu!“</p>

    <p class="e-bookprozatext">„Ale&nbsp;– ne,“ pravil jsem chabě, ačkoli v&nbsp;té chvíli jsem žádnou moc intenzívní lásku k&nbsp;Ireně necítil.</p>

    <p class="e-bookprozatext">Něco jsem cítil. K&nbsp;Aleně. Snad to ale spíš byla nějaká solidarita nebo co.</p>

    <p class="e-bookprozatext">„Pořád se přeřikáváš! Iraleno!“ zaopičila se. „Alireno!“</p>

    <p class="e-bookprozatext">„To sem tě chtěl krejt před tim kuplířem.“</p>

    <p class="e-bookprozatext">„Ále, prosim tě!“</p>

    <p class="e-bookprozatext">Krásné, teplé odpoledne, směřující ke krásnému, horkému večeru a&nbsp;dál ke krásné, žhavé noci se rychle sesouvalo na hromadu trosek. Stůj co stůj jsem musel tu slibnou situaci zachránit.</p>

    <p class="e-bookprozatext">„Aleno,“ pravil jsem jako vážným hlasem. „Já sem tvou sestru miloval, to je fakt. Ale teď sem poznal tebe –“</p>

    <p class="e-bookprozatext">„Dyť mě znáš stejně dlouho jako Irenu.“</p>

    <p class="e-bookprozatext">„Člověk je někdy slepej.“</p>

    <p class="e-bookprozatext">„Tos řikal předevčírem. Jak to, žes najednou tak prokouk?“</p>

    <p class="e-bookprozatext">„Byl jsem zaslepenej. Ale poznal sem, že Irena je mrcha, a&nbsp;–“</p>

    <p class="e-bookprozatext">„Chceš se utěšit se mnou!“</p>

    <p class="e-bookprozatext">„Nechci, Aleno. Já fakticky –“</p>

    <p class="e-bookprozatext">„Tak co chceš?“</p>

    <p class="e-bookprozatext">Nojo, to se jí patrně nedalo říct tak na rovinu, i&nbsp;když byla prima. Mimoto, opravdu chci jen to? Jenom to, na co jsem si koupil ty předražené olagumy? Seděla s&nbsp;modrou pusou na pařezu, horský větřík dělal kolem ní zlaté vlny z&nbsp;metlic.</p>

    <p class="e-bookprozatext">„Já tě miluju,“ řekl jsem a&nbsp;jenom docela nepatrně mi to pokazila taková docela slabounká faleš v&nbsp;intonaci.</p>

    <p class="e-bookprozatext">„Houbičky,“ řekla a&nbsp;to bylo Irenino slovo. „Chceš se se mnou jenom utěšit.“ Vlastně kdoví? Třeba to bylo Alenino slovo a&nbsp;Irena je měla od ní.</p>

    <p class="e-bookprozatext">„Nechci. Miluju tě.“</p>

    <p class="e-bookprozatext">To už jsem řekl bezvadně. Poněvadž to už jsem si to myslel.</p>

    <p class="e-bookprozatext">„Nemiluješ. Chceš si se mnou užít.“</p>

    <p class="e-bookprozatext">Chvíli jsem udělal pauzu. Napadl mě fígl:</p>

    <p class="e-bookprozatext">„A&nbsp;co ty, Aleno?“</p>

    <p class="e-bookprozatext">„Co co já?“</p>

    <p class="e-bookprozatext">„Proč tu seš se mnou?“</p>

    <p class="e-bookprozatext">„Ponivač sem blbá.“</p>

    <p class="e-bookprozatext">„Nejsi.“</p>

    <p class="e-bookprozatext">„Sem.“</p>

    <p class="e-bookprozatext">„Nejsi. Chceš si taky jenom užít. Já tě miluju a&nbsp;ty si chceš užít.“</p>

    <p class="e-bookprozatext">„<span class="e-booktirazacitacetextkurzivachar">Ty</span> seš blbej. Pro holku to stejně neni žádný užití.“</p>

    <p class="e-bookprozatext">„Jak to?“ podivil jsem se. „Jak to, že neni? Proč to teda holky dělaj?“</p>

    <p class="e-bookprozatext">„Ty seš blbej.“</p>

    <p class="e-bookprozatext">„No to mi vysvětli! Já ti nerozumím.“</p>

    <p class="e-bookprozatext">„Seš <span class="e-booktirazacitacetextkurzivachar">blbej</span>!“</p>

    <p class="e-bookprozatext">„Proč to teda asi dělaj, dyž si přitom neužívaj?“</p>

    <p class="e-bookprozatext">„Protože je asi <span class="e-booktirazacitacetextkurzivachar">milujou</span>! Ty&nbsp;– ty&nbsp;– ty seš tak <span class="e-booktirazacitacetextkurzivachar">děsně</span> blbej, Danny!“</p>

    <p class="e-bookprozatext">Z&nbsp;očí jí vytryskly slzičky. Koukal jsem na ni, beruška dosud sveřepě bojovala se spletenými cestičkami jejího copu. Páni! To jako znamená&nbsp;– Já jsem teda blbec. Ona mě teda asi fakt má ráda. Já vůl! Zalil mě oceán úplně něžného citu. Vstal jsem, dřepl jsem si k&nbsp;ní a&nbsp;objal jsem ji.</p>

    <p class="e-bookprozatext">„Aleno… já tě fakt mám rád!“</p>

    <p class="e-bookprozatext">Líbnul jsem ji na tvář, ucítil jsem ty slané slzy. Otočila hlavu stranou, ale nebránila se mému objímání. Zesílil jsem aktivitu, za chvíli hlavu otočila zase zpátky a&nbsp;já ji líbnul na pusu od borůvek. Chvíli jsme se líbali. Bylo to zas dobré. Pak řekla:</p>

    <p class="e-bookprozatext">„Fakt, Danny?“</p>

    <p class="e-bookprozatext">„Fakt.“</p>

    <p class="e-bookprozatext">„A&nbsp;jak mě můžeš mít najednou tak rád, dyžs předtím tři roky miloval Irenu?“</p>

    <p class="e-bookprozatext">„Já nevim,“ řekl jsem poctivě. „Ale je to tak. Fakticky.“</p>

    <p class="e-bookprozatext">„Já ti nevěřim,“ řekla, „ale je mi to fuk. Já tě mám ráda!“</p>

    <p class="e-bookprozatext">A&nbsp;obejmula mě sama od sebe a&nbsp;líbali jsme se. Začala mi vrtat hlavou jedna věc. Byla to blbost, ale vrhala dost divné světlo na její mínění o&nbsp;mně.</p>

    <p class="e-bookprozatext">„Aleno,“ pravil jsem, když jsme na chvilku přestali s&nbsp;líbačkama, „a jaks říkala to&nbsp;– že si se mnou neužiješ, jaks to&nbsp;– to si myslíš…?“</p>

    <p class="e-bookprozatext">„Ty seš hloupej, Danny!“</p>

    <p class="e-bookprozatext">„No ty si myslíš, že já&nbsp;– to neumim nebo co?“</p>

    <p class="e-bookprozatext">„Ach, Danny!“</p>

    <p class="e-bookprozatext">„No co?“</p>

    <p class="e-bookprozatext">Byl jsem už dost naštvaný.</p>

    <p class="e-bookprozatext">„Copak ti to <span class="e-booktirazacitacetextkurzivachar">musim</span> vysvětlovat?“</p>

    <p class="e-bookprozatext">„Ale co?“</p>

    <p class="e-bookprozatext">„No že si holka moc neužije, žejo,“ řekla a&nbsp;podívala se mi do očí. Snad je měla ještě větší než Irena, hnědé, s&nbsp;medovýma kapičkama, v&nbsp;kapičkách zelenozlaté tečky od lesních světel. „Prvně,“ řekla.</p>

    <p class="e-bookprozatext">Páni! Tak ona je panna!</p>

    <p class="e-bookprozatext">„Prej to někdy bolí,“ řekla.</p>

    <p class="e-bookprozatext">Páni! Oceán pocitů se změnil v&nbsp;bouři na moři, ale vichřice byla samá něžnost. Páni! No tohle!</p>

    <p class="e-bookprozatext">„Já dám pozor,“ řekl jsem blbě.</p>

    <p class="e-bookprozatext">„Já to vydržím,“ řekla.</p>

    <p class="e-bookprozatext">„Já dám vopravdu pozor.“</p>

    <p class="e-bookprozatext">„Na co, ty hloupej?“ pravila. „To jinak nejde, ať dáváš pozor, nebo ne.“</p>

    <p class="e-bookhvezdickystred">*&nbsp;*&nbsp;*</p>

    <p class="e-booktirazacitacetext">Trochu mě to ochromilo. Už jsme se nelíbali. Seděli jsme vedle sebe, beruška se zapletla do jednoho uzlu a&nbsp;vztekle hrabala nožičkama.</p>

    <p class="e-bookprozatext">„Danny&nbsp;–“ řekla Alena.</p>

    <p class="e-bookprozatext">„Co, Aleno?“</p>

    <p class="e-bookprozatext">„Tys už ňákou měl?“</p>

    <p class="e-bookprozatext">Hergot! Co říct? Přiznat se?</p>

    <p class="e-bookprozatext">„No,“ pravil jsem. „Nebylo to tak slavný.“</p>

    <p class="e-bookprozatext">„Ale měls?“</p>

    <p class="e-bookprozatext">„No měl,“ řekl jsem. Sakra! Ke hříchu smilstva, poměrně odpustitelnému, vrším lži. A&nbsp;takovouhle lež! Úplně neodpustitelnou.</p>

    <p class="e-bookprozatext">„Irenu?“ zeptala se Alena tichounce.</p>

    <p class="e-bookprozatext">„Irenu ne.“</p>

    <p class="e-bookprozatext">„Tak kterou?“</p>

    <p class="e-bookprozatext">„Tu neznáš.</p>

    <p class="e-bookprozatext">„Vona neni z&nbsp;Kostelce?“</p>

    <p class="e-bookprozatext">„Ne. Je z&nbsp;Prahy.“</p>

    <p class="e-bookprozatext">Odmlčela se. Beruška, jak hrabala nohama, ji zašimrala na tváři. Opatrně si ji vyndala z&nbsp;copu a&nbsp;vztyčila ukazováček. Beruška po něm blbě vylezla nahoru, rozpřáhla krovky a&nbsp;ulítla. Kousek dál si sedla na květinu, kterou chvilku předtím, asi beze zbytku, vysál děsně tlustý čmelák.</p>

    <p class="e-bookprozatext">„Mně je to jedno,“ řekla Alena. „Já tě miluju.“</p>

    <p class="e-bookprozatext">Řekla to jako hrdě nebo co.</p>

    <p class="e-bookhvezdickystred">*&nbsp;*&nbsp;*</p>

    <p class="e-booktirazacitacetext">Leželi jsme tak ve zlaté trávě u&nbsp;lesa, nahoře na vysoké stráni, pod námi horská silnice a&nbsp;ty tři hotely s&nbsp;červenýma střechama. Náš zakrývaly nějaké stromy. Z&nbsp;toho, co mi Alena řekla, jsem byl pořád trochu jako praštěný. Ty pocity předtím, co jsem je měl, co se, přesně vzato, projevovaly hlavně tlakem tam dole, i&nbsp;když teda jen to to nebylo, nějak vymizely, zpermutovaly se nebo co. Ne že bych se už na noc netěšil, těšil jsem se, ale ta bouřka něžnosti byla nějaká klidná bouřka. Najednou, v&nbsp;té zlaté trávě, sakra, najednou jsem měl&nbsp;– nějaký intenzívní pocit života nebo co. Ne užívání. Života. Ale jaký jsem byl blbec, začly mi hlavou vrtat blbý myšlenky.</p>

    <p class="e-bookprozatext">„Myslíš Ir-Aleno, že Zdeň –“ zarazil jsem se, ale bylo pozdě. Alena ztuhla. Nepokračoval jsem v&nbsp;té blbosti nahlas, ona si ale pokračování vymohla:</p>

    <p class="e-bookprozatext">„Co Zdeněk?“</p>

    <p class="e-bookprozatext">„Ale nic.“</p>

    <p class="e-bookprozatext">„Já vim,“ pravila trpce. „Ty seš strašnej, Danny!“</p>

    <p class="e-bookprozatext">„Nojo,“ řekl jsem. „To sem.“</p>

    <p class="e-bookprozatext">„A&nbsp;neřikej pořád: Nojo. To jo. Nojo. To ne. Nojo. To sem.“</p>

    <p class="e-bookprozatext">„Nojo,“ řekl jsem. „Teda: já nebudu.“</p>

    <p class="e-bookprozatext">Mlčeli jsme, Alena pořád natažená jak struna a&nbsp;já jsem zatoužil dát si do zubů.</p>

    <p class="e-bookprozatext">„Já sem vůl, Aleno.“</p>

    <p class="e-bookprozatext">„Ale nejsi,“ řekla Alena. „Ale vona tě teda vzala.“</p>

    <p class="e-bookprozatext">„Vzala. Ale teď miluju tebe.“</p>

    <p class="e-bookprozatext">„Nojo.“</p>

    <p class="e-bookprozatext">„Teď to řikáš zas ty.“</p>

    <p class="e-bookprozatext">„No řikám.“</p>

    <p class="e-bookprozatext">„Tvoje sestra mě fakt vzala. Jenže všechno má svý meze, víš?“</p>

    <p class="e-bookprozatext">„Já doufám.“</p>

    <p class="e-bookprozatext">„Má. Všechno. A&nbsp;ty seš fajn.“</p>

    <p class="e-bookprozatext">„To sem,“ řekla. „Ty furt eště nevíš jak.“</p>

    <p class="e-bookprozatext">„Už se to dovídám,“ dal jsem jí ruku kolem ramen. Ztuhnutí povolilo.</p>

    <p class="e-bookprozatext">„Vona se Zdeňkem nic neměla,“ pravila Alena. „Zdeněk chtěl, to je samozřejmý. Ale naše Irena je&nbsp;– no mrcha. Jaks to řek. Ta nikoho nemiluje. Ani Zdeňka.“</p>

    <p class="e-bookprozatext">Leželi jsme v&nbsp;horském tichu, nad námi se beránci pomalu ubírali k&nbsp;západu. Slunce tam viselo nízko nad několikerým pásmem hor, které vypadaly jako kulisy.</p>

    <p class="e-bookprozatext">„Stejně,“ pravila Alena. „Neni to blbost? Neni to směšná blbost?“</p>

    <p class="e-bookprozatext">„Co?“</p>

    <p class="e-bookprozatext">„To,“ řekla. „To co budem dělat dnes v&nbsp;noci.“</p>

    <p class="e-bookprozatext">„To neni blbost,“ pravil jsem ctnostně.</p>

    <p class="e-bookprozatext">„Je to vlastně legrační,“ řekla. „A&nbsp;hrozně blbě zařízený. Aspoň z&nbsp;holčičího stanoviska.“</p>

    <p class="e-bookprozatext">„No to je,“ připustil jsem. „Ale legrační to neni.“</p>

    <p class="e-bookprozatext">„Já bych to mít nemusela. Já bych tě milovala i&nbsp;bez toho.“</p>

    <p class="e-bookprozatext">Tak počkej, Alenko! řekl jsem si v&nbsp;duchu. Zdálo se mi, že se z&nbsp;toho chce vyvlíknout. Asi se toho přece jen trošku bála.</p>

    <p class="e-bookprozatext">„Já teda taky,“ řekl jsem. „Ale vono to je&nbsp;– takovej&nbsp;– důkaz, žejo?“</p>

    <p class="e-bookprozatext">„Z&nbsp;holčičí strany,“ řekla. „Z&nbsp;klukovský je to teda důkaz za všechny drobný.“</p>

    <p class="e-bookprozatext">Musel jsem se tomu zasmát, jak to řekla.</p>

    <p class="e-bookprozatext">„Ty seš fajn, Aleno.“</p>

    <p class="e-bookprozatext">„To já vim,“ řekla. „Je to legrační, ale je to hezký.“</p>

    <p class="e-bookprozatext">Zase se zamyslela.</p>

    <p class="e-bookprozatext">„Ty, Danny?“</p>

    <p class="e-bookprozatext">„Co?“</p>

    <p class="e-bookprozatext">„Viděls už&nbsp;– nějakou holku nahatou?“</p>

    <p class="e-bookprozatext">Než jsem stihl další lež, řekla:</p>

    <p class="e-bookprozatext">„No to je vlastně blbá otázka. Tu v&nbsp;Praze, žejo?“</p>

    <p class="e-bookprozatext">„Nojo.“</p>

    <p class="e-bookprozatext">„Já sem eště nahýho kluka neviděla. Teda kromě dětí.“</p>

    <p class="e-bookprozatext">„Tak dnes uvidíš.“</p>

    <p class="e-bookprozatext">Položila mi hlavu na rameno.</p>

    <p class="e-bookprozatext">„Je to všecko dost legrační,“ řekla a&nbsp;najednou se zasmála. „Teda, dyby to věděl náš táta!“</p>

    <p class="e-bookprozatext">„Přerazil by tě,“ řekl jsem. „A&nbsp;nepřivolávej neštěstí!“</p>

    <p class="e-bookprozatext">„Já bych&nbsp;– mu to vlastně neměla dělat. Dyby se to dověděl&nbsp;–“</p>

    <p class="e-bookprozatext">„Však se to nedoví.“</p>

    <p class="e-bookprozatext">„Ale stejně. Jemu by to bylo děsně líto.“</p>

    <p class="e-bookprozatext">„Dyť to neni nic špatnýho.“</p>

    <p class="e-bookprozatext">„Ale von si myslí, že je.“</p>

    <p class="e-bookprozatext">„Nemyslí. Von má jen strach, aby tě někdo&nbsp;– aby se prostě nestal malér.“</p>

    <p class="e-bookprozatext">Zase ztuhla.</p>

    <p class="e-bookprozatext">„To by bylo strašný!“</p>

    <p class="e-bookprozatext">„Neboj!“</p>

    <p class="e-bookprozatext">„Danny, ty máš něco&nbsp;– na to?“</p>

    <p class="e-bookprozatext">„Samo. Neboj.“</p>

    <p class="e-bookprozatext">Ztuhnutí opět povolilo.</p>

    <p class="e-bookprozatext">„A&nbsp;stejně je to všechno legrační.“</p>

    <p class="e-bookprozatext">„Ale hezký.“</p>

    <p class="e-bookhvezdickystred">*&nbsp;*&nbsp;*</p>

    <p class="e-booktirazacitacetext">Leželi jsme ještě nějaký čas na té stráni a&nbsp;čas bezstarostně plynul. Po silnici do kopce se škrabalo nějaké auto.</p>

    <p class="e-bookprozatext">„To budou voni,“ řekl jsem.</p>

    <p class="e-bookprozatext">„Tak abysme šli,“ řekla Alena.</p>

    <p class="e-bookprozatext">„Tak dem.“</p>

    <p class="e-bookprozatext">Vstali jsme. Alena se na mě podívala.</p>

    <p class="e-bookprozatext">„Danny, stejně to ale bude trapas. Co tý ženský mám říct?“</p>

    <p class="e-bookprozatext">„Nic. Von jim všechno řekne hoteliér.“</p>

    <p class="e-bookprozatext">Alena naposled pohlédla do údolí, pak mě vzala za ruku a&nbsp;pravila odhodlaně:</p>

    <p class="e-bookprozatext">„Tak poď!“</p>

    <p class="e-bookprozatext">Šli jsme. Legrace to zas nebyla. Ale zase jsem měl ten pocit, nedoved jsem ho popsat. Že s&nbsp;touhle holkou teda uděláme něco, co ještě nikdo před náma neudělal. Ten pocit jsem měl patrně proto, že to před náma udělali úplně všichni, kromě předčasně zemřelých, starých panen a&nbsp;mládenců.</p>

    <p class="e-bookhvezdickystred">*&nbsp;*&nbsp;*</p>

    <p class="e-booktirazacitacetext">Pán stál ve svém recepčním okýnku jako zarámovaný.</p>

    <p class="e-bookprozatext">„Dobrej večír,“ pravil s&nbsp;jasnou ironií. Ale docela přátelskou. „Slečna byla na borůvkách, jak vidim.“</p>

    <p class="e-bookprozatext">Alena na mě pohlédla.</p>

    <p class="e-bookprozatext">„Sem vod borůvek? Pročs mi to neřek?“</p>

    <p class="e-bookprozatext">„Dyť to je zdravý,“ řekl hoteliér.</p>

    <p class="e-bookprozatext">„Mluvil ste s&nbsp;nima?“ zeptal jsem se ho.</p>

    <p class="e-bookprozatext">„Všechno je zařízený. Domluvil sem to za vás. Sou voba v&nbsp;jedničce, trojku máte volnou. Dyby ovšem něco, já vo ničom nevím.“</p>

    <p class="e-bookprozatext">Podal nám klíč s&nbsp;dřevěnou bambulí.</p>

    <p class="e-bookprozatext">„Hezky se vyhajejte.“</p>

    <p class="e-bookprozatext">„Dobrou noc,“ řekl jsem.</p>

    <p class="e-bookprozatext">„Brou noc,“ pípla Alena. Zas byla trochu rudá. Bylo ještě dost světlo. Stoupali jsme po úzkém dřevěném schodišti mezi panelovanými stěnami. Hotel voněl čerstvým dřevem, nedávno to tu museli zrenovovat, asi se jim ten abštajg<a class="pcalibre pcalibre1" href="../Text/prima_sezona_19.html#_ftn58" id="_ftnref58" title=""><span class="msofootnotereference"><span class="calibre11"><span class="msofootnotereference"><span class="calibre22">[58]</span></span></span></span></a> vyplácel. Schody trochu praštěly a&nbsp;mě&nbsp;– a&nbsp;Aleny asi taky&nbsp;– se zas zmocnil ten pocit, velice inzenzívně. Připadalo mi to trošku legrační, a&nbsp;taky trošku děsivé, najednou se mi zachtělo z&nbsp;toho utýct, jenže Alena na mě obrátila své medové oči a&nbsp;jako se ke mně přitiskla, a&nbsp;já cítil, že se klepe. Teď už se ale nedalo nic dělat. A&nbsp;vůbec. Bude to prima.</p>

    <p class="e-bookprozatext">Strčil jsem klíč s&nbsp;bambulí do zámku, teda ne na první pokus. Ale strčil. Otočil jsem jím, cítil jsem, jak mi jazýček zámku uvolňuje vstup do toho pokoje, kde se to teda mělo stát. Vytáhl jsem klíč a&nbsp;zmáčkl jsem kliku. Dveře se otevřely. Objevil se pokojík s&nbsp;lavórem v&nbsp;rohu, s&nbsp;malou skříní a&nbsp;se širokou manželskou postelí. U&nbsp;okna stálo proutěné křeslo. V&nbsp;křesle seděl pan rada.</p>

    <p class="e-bookhvezdickystred">*&nbsp;*&nbsp;*</p>

    <p class="e-booktirazacitacetext">Alena vydala zvuk, asi jako když kvikne myška. Já nevydal žádný zvuk. Pan rada řekl:</p>

    <p class="e-bookprozatext">„Aleno, ty jdi dolů a&nbsp;počkej tam na mě.“</p>

    <p class="e-bookprozatext">„Tati, já –“</p>

    <p class="e-bookprozatext">„Slyšela jsi?“</p>

    <p class="e-bookprozatext">„Ano.“</p>

    <p class="e-bookprozatext">„Tak běž.“</p>

    <p class="e-bookprozatext">Říkal to skoro něžně. Sadisté prý jsou takoví. Osaměl jsem s&nbsp;ním.</p>

    <p class="e-bookprozatext">„Posaďte se, pane Smiřický.“</p>

    <p class="e-bookprozatext">Rozhlédl jsem se. Jiné křeslo tam nebylo.</p>

    <p class="e-bookprozatext">„Na postel,“ řekl pan rada.</p>

    <p class="e-bookprozatext">Tak jsem si sed na tu postel, co jsme ji měli použít.</p>

    <p class="e-bookprozatext">„Najal jsem si vůz, abych sem dorazil včas,“ pravil pan rada. „Tady je účet. A&nbsp;zde je účet za pokoj,“ podal mi dva papírky. „Je na něm také položka za dva velké koňaky. Jistě pochopíte, že jsem si je neobjednal proto, že bych byl pijan.“</p>

    <p class="e-bookprozatext">Sice jsem pochopil, ale můj vztek to neumenšilo. Oba účty, každý sám, natož dohromady, daleko přesáhly mou hotovost, kterou jsem s&nbsp;bídou dal dohromady malou půjčkou od Harýka a&nbsp;velkou od Berty, tou na lichvářský úrok.</p>

    <p class="e-bookprozatext">„Já&nbsp;– tolik nemám, pane rado.“</p>

    <p class="e-bookprozatext">„Můžete mi to samozřejmě splácet. Při obvyklé úrokové sazbě.“</p>

    <p class="e-bookprozatext">„Děkuju,“ řekl jsem.</p>

    <p class="e-bookprozatext">„Prosím,“ řekl pan rada. Čekal jsem, že teď to slíznu. Ale podcenil jsem ho. Byl to takový duševní sadista, že pravil klidně:</p>

    <p class="e-bookprozatext">„Zůstane to mezi námi, pane Smiřický. Tentokrát naposled. Kdyby se něco takového mělo opakovat, jistě mi nebudete mít za zlé, že bych byl nucen informovat o&nbsp;tom vašeho pana otce a&nbsp;pravděpodobně i&nbsp;pana ředitele Junáka: <span class="e-booktirazacitacetextkurzivachar">Sunt certim denique fines.</span>“</p>

    <p class="e-bookprozatext">To já věděl taky, že je všemu konec. Aspoň pokud jde o&nbsp;mě a&nbsp;o&nbsp;obě holky radovic.</p>

    <p class="e-bookhvezdickystred">*&nbsp;*&nbsp;*</p>

    <p class="e-booktirazacitacetext">Alena seděla dole v&nbsp;křesílku jak rudý oukropeček, před sebou zelenou limonádu. Určitě si ji neobjednala. Taky byla netknutá. Tu ji dal sám od sebe ten proradný kuplíř.</p>

    <p class="e-bookprozatext">Kuplíř stál ve svém okýnku a&nbsp;tvářil se vážně. Pan rada řekl: „Tak pojď, Alenko,“ a&nbsp;pak oslovil pána v&nbsp;okýnku: „Ještě jednou vám děkuji, pane Fibír. Jsem vám velmi zavázán.“</p>

    <p class="e-bookprozatext">„To nestojí za řeč, pane rado,“ pravil ten Jidáš docela vážně. „Mám taky děti.“</p>

    <p class="e-bookprozatext">To teda musej bejt pěkný chudáci!</p>

    <p class="e-bookhvezdickystred">*&nbsp;*&nbsp;*</p>

    <p class="e-booktirazacitacetext">Alenu strčil její strašlivý tatínek dozadu do lejdyny a&nbsp;mně nařídil, abych si sedl vedle něj. Obě kola připevnil na nosič na střeše a&nbsp;tašky s&nbsp;medem položil na prázdné místo vedle Aleny. Vyjeli jsme po horské silnici z&nbsp;kopce dolů, pan rada jel pomaloučku, opatrně, krajina kolem nás byla pekelně krásná. Ten neuvěřitelný Jidáš! A&nbsp;jaké měl kuplířské řeči! Pan rada ho měl slyšet! Kuplíř nepravděpodobná! A&nbsp;ten obtloustlý sadista vedle mě!</p>

    <p class="e-bookprozatext">Rudé slunce svítilo panu radovi do brejliček, sklapl seshora nad čelním sklem zelené slídové stínítko. Opustili jsme horské údolí a&nbsp;jeli jsme podél lesa, kde jsem odpoledne čekal na Alenu, a&nbsp;kolem toho jejich medonosného statku.</p>

    <p class="e-bookprozatext">„Řeklas u&nbsp;Pitašů, Alenko, aby nám na příští týden přichystali tu husu?“ otázal se sadista.</p>

    <p class="e-bookprozatext">„Řekla, tati,“ pískla Alena. Podle jejího hlásku jsem usoudil, že holky radovic doma žijí pod hrůzovládou, i&nbsp;když navenek to tak nevypadá. A&nbsp;i když Alenu teda pouštěl na zájezdy s&nbsp;basketbalem a&nbsp;Irenu se Zdeňkem do skal. Nojo, ale jedině když jeli horolezci celá parta do Prachovských skal, a&nbsp;to s&nbsp;nima vždycky jel pan Chroust, hokynář, kterému bylo asi padesát a&nbsp;dělal to kvůli odtučňování. A&nbsp;s&nbsp;basketbalistkama jezdil vždycky pan profesor Rameš, tělocvikář, takový pásek, kterému ti naivkové věřili jedině proto, že byl ženatý. Celkem to ale měl pan rada zasichrované. Irenu mimoto zasichrovávala její bezcitnost.</p>

    <p class="e-bookprozatext">„Jako mladík jsem na Šerlich jezdíval na výlet s&nbsp;chudákem maminkou, Aleno,“ pravil pan rada. „Ráno lokálkou do Černčic a&nbsp;potom pěšky až nahoru, na Nerudovu chatu. Tenkrát to bývalo dost oblíbené výletní místo. Pokaždé tam byli nějací známí. Rád na to vzpomínám.“</p>

    <p class="e-bookprozatext">To věřím, ty nelido, pomyslel jsem si. Ale jiným to nepřeješ.</p>

    <p class="e-bookprozatext">„Zpátky jsme jezdili lokálkou v&nbsp;půl osmé večer. Vaše paní matka, pane Smiřický, tam jezdívala taky. Byla zasnoubená s&nbsp;panem poručíkem Kurážem.“</p>

    <p class="e-bookprozatext">A&nbsp;hele, to mi maminka teda nikdy neřekla, pomyslel jsem si se zájmem.</p>

    <p class="e-bookprozatext">„On, chudák, jak víte, padl u&nbsp;Zborova. Na rakouské straně.“</p>

    <p class="e-bookprozatext">Nechal jsem ho při tom, že to vím. Čím dál lepší. Já vždycky myslel, že otec byl maminčina jediná láska. To je tedy novina.</p>

    <p class="e-bookprozatext">Uvědomil jsem si, že mě to zajímá.</p>

    <p class="e-bookprozatext">„Nevím, jestli víte, že váš pan otec taky bojoval u&nbsp;Zborova?“</p>

    <p class="e-bookprozatext">To jsem věděl.</p>

    <p class="e-bookprozatext">„Byl tam zraněnej do nohy.“</p>

    <p class="e-bookprozatext">„Válka je strašná,“ pravil pan rada. „Vůbec každé násilí je strašné. Já věřím, že lidé jsou&nbsp;– nebo spíš že by mohli být rozumní. Že kdyby se snažili pochopit, nemuselo by k&nbsp;takovým věcem vůbec docházet.“</p>

    <p class="e-bookprozatext">Že tak mluví o&nbsp;násilí, pomyslel jsem si. Že se tak snaží pochopit. Nojo. Jenomže že se tak já snažím&nbsp;–</p>

    <p class="e-bookprozatext">„Váš otec a&nbsp;pan poručík Kuráž byli frontoví kamarádi,“ řekl, kulatou tvář za brejličkama mu zalévalo krásné oranžové slunce. „Leželi spolu v&nbsp;lazarete ve Vídni. Než pan poručík Kuráž zemřel, dal vašemu panu otci dopis pro vaši paní matku. Váš pan otec ležel v&nbsp;lazaretě déle než rok, ale nakonec se vrátil domů. Mnozí se nevrátili.“</p>

    <p class="e-bookprozatext">Tak takhle to bylo, pomyslel jsem si. A&nbsp;když se otec vrátil&nbsp;–</p>

    <p class="e-bookprozatext">„Nefouká na tebe, Alenko? Nemám zavřít okno?“</p>

    <p class="e-bookprozatext">„Nefouká, tati,“ pravila úslužně Alena.</p>

    <p class="e-bookprozatext">Jeli jsme, slunce zapadalo, připadal jsem si jako rodinka, když se vrací z&nbsp;nedělního výletu, a&nbsp;pod námi se z&nbsp;údolí vyhouplo krásné město Kostelec pod světélkujícím závojem bavlněného prachu. Najednou jsem nevěděl, jestli je Pán Bůh takový kruťas. I&nbsp;když teda s&nbsp;Irenou a&nbsp;s&nbsp;Alenou je podle všeho konec neboli, jak řekl pan rada, <span class="e-booktirazacitacetextkurzivachar">finis</span>. <span class="e-booktirazacitacetextkurzivachar">Sunt certim denique fines.</span> Plurál užil asi proto, že měl dcery dvě.</p>
  </div>
</body>
</html>